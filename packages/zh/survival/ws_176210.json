{
  "id": "176210",
  "title": "理生玉鏡稻品",
  "author": "Wikisource Contributors",
  "excerpt": "稻之粒其白如霜，其性宜水。說文謂之稌，沛國謂之稬。以黏者謂之糯，亦謂之秫；以不黏者謂之秔，亦謂之稉。故汜勝之云：三月而種秔，四月而種秫，然皆謂之稻。魯論之食夫稻，稉也。月令之秫稻，糯也。糯無芒，稉有芒。稉之小者，謂之秈。秈之熟也早，故曰早稻。稉之熟也晚，故曰晚稻。京口：大稻謂之稉，小稻謂之秈。\n其粒細長而白，味甘而香，九月而熟，是謂稻之上品，曰箭子。\n其粒大而芒紅皮赤，五月而種，九月而熟，謂之紅蓮。\n其粒小而色白，四月而種，六月而熟，謂之六十日稻。又遲者，謂之八十日稻。又遲者，謂之百日赤。而毗陵小稻之種，亦有六十日秈、八十日秈、百日秈之品，而皆自占城來，寔耐賴水旱而成實，作飯則差硬，宋氏使占城...",
  "category": "survival",
  "content": "稻之粒其白如霜，其性宜水。說文謂之稌，沛國謂之稬。以黏者謂之糯，亦謂之秫；以不黏者謂之秔，亦謂之稉。故汜勝之云：三月而種秔，四月而種秫，然皆謂之稻。魯論之食夫稻，稉也。月令之秫稻，糯也。糯無芒，稉有芒。稉之小者，謂之秈。秈之熟也早，故曰早稻。稉之熟也晚，故曰晚稻。京口：大稻謂之稉，小稻謂之秈。\n其粒細長而白，味甘而香，九月而熟，是謂稻之上品，曰箭子。\n其粒大而芒紅皮赤，五月而種，九月而熟，謂之紅蓮。\n其粒小而色白，四月而種，六月而熟，謂之六十日稻。又遲者，謂之八十日稻。又遲者，謂之百日赤。而毗陵小稻之種，亦有六十日秈、八十日秈、百日秈之品，而皆自占城來，寔耐賴水旱而成實，作飯則差硬，宋氏使占城，珍寶易之，以給於民者。在太平，六十日秈，謂之拖犁歸，有赤紅秈，有百日秈，俱白稃而無芒，或七月或八月而熟，其味白淡而紅甘。在閩，無芒而粒細，有六十日可穫者，有百日可穫者，皆曰占城稻。\n其粒尖色紅而性硬，四月而種，七月而熟，曰金城稻，是惟高仰之所種，松江謂之赤米，乃穀之下品。四明次於占城，其殆即所謂百日赤歟。\n其粒長而色斑，五月而種，九月而熟，松江謂之勝紅蓮。性硬而皮、莖俱白，謂之䆉稏稻。\n其粒大色白，稈軟而有芒，謂之雪裏揀。\n其粒白，無芒而稈矮，五月而種，九月而熟，謂之師姑秔。湖州錄云：言其無芒也。四明謂之矮白。\n其粒赤而稃芒白，五月初而種，八月而熟，謂之早白稻，松江謂之小白，四明謂之細白。九月而熟，謂之晚白，又謂蘆花白，松江謂之大白。\n其三月而種，六月而熟，謂之麥爭塲。\n其再蒔而晚熟者，謂之烏口稻。在松江，色黑而耐水與寒，又謂之冷水結，是為稻之下品。\n其已刈而根復發苗再實者，謂之再熟稻，亦謂之再撩。\n其粒白而大，四月而種，八月而熟，謂之中秋稻。在松江，八月朢而熟者，謂之早中秋，又謂之閃西風。\n其粒白而穀紫，五月而種，九月而熟，謂之紫芒稻。\n其秀最易，謂之下馬看，又謂之三朝齊。湖州錄云：言其齊熟也。\n其在松江，粒小而性柔，有紅芒、白芒之等，七月而熟，曰香秔。其粒小色斑，以三五十粒入它米數升炊之，芬芳馨美者，謂之香子，又謂之香𥣬。\n其在湖州，一穗而三百餘粒者，謂之三穗千。\n其粒長而釀酒倍多者，謂之金釵糯。\n其色白而性軟，五月而種，十月而熟，曰羊脂糯。\n其芒長而穀多白桴，四月而種，九月而熟，謂之臙脂糯。太平謂之硃砂糯。\n其色斑，五月而種，十月而熟，謂之虎皮糯。太平錄云：厚稃，紅黑斑而芒。\n其粒最長，白稃而有芒，四月而種，七月而熟，謂之趕陳糯。太平謂之雀不覺，亦謂之秈糯。\n其粒大而色白，四月而種，九月而熟，謂之矮糯，亦謂之矮兒糯。\n其稃黃而芒赤，已熟而稈微青，布宜良田，四月而種，九月而熟，謂之青稈糯。\n其粒大而色白，芒長而熟最晚，其色易變，其釀酒最佳，謂之蘆黃糯。湖州謂之泥裏變，言其不待日之曬也。\n其粒圓白而稃黃，大暑可刈，其色難變，不宜於釀酒，謂之秋風糯。可以代稉而輸租，又謂之瞞官糯。松江謂之冷粒糯。\n其不耐風水，四月而種，八月而熟，謂之小娘糯，譬閨女然也。\n其在湖州，色烏而香者，謂之烏香糯。其桿挺而不仆者，謂之鐵梗。芒如馬鬃而色赤者，謂之馬鬃糯。\n\n稻品一卷止",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:44.948Z",
  "sourceUrl": "https://zh.wikisource.org/wiki/%E7%90%86%E7%94%9F%E7%8E%89%E9%8F%A1%E7%A8%BB%E5%93%81"
}