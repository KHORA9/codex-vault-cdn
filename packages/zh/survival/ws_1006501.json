{
  "id": "1006501",
  "title": "寶訓",
  "author": "Wikisource Contributors",
  "excerpt": "目錄\n卷一　雜說\n卷二　禾稼\n卷三　蠶桑\n卷四　蔬菜\n卷五　果實\n卷六　木材\n卷七　藥草\n卷八　孳畜\n\n\n弁言\n此《寶訓》一編，蓋郝子恂九之所次。余既搜帳中得之，閱三伏迺克。為之序曰：農夫賤而粟米貴，山氓愚而識候神，肼胝忙而意氣暇，襏襫樸而謳歌文，此蓋田家之四美，非《寶訓》不能明也。陶淵明聞水田聲，歎曰：秫稻已秀，翠色染人，時剖胸襟，一洗荊棘，過吾師丈人矣。李紳未遇，賦詩憫農，有粒粒辛苦之思。識者卜為賢相。由是言之，或躬親其勞，而以為天下之樂無以易此之樂。或身安其養，而以為天下之苦無或及此之苦。得其樂，故可以處邱園。悉其苦，故可以立朝廷。今學者曳裾拱手，不知菽麥，猥言曰農非吾事也，而不知其有...",
  "category": "survival",
  "content": "\n目錄\n卷一　雜說\n卷二　禾稼\n卷三　蠶桑\n卷四　蔬菜\n卷五　果實\n卷六　木材\n卷七　藥草\n卷八　孳畜\n\n\n弁言\n此《寶訓》一編，蓋郝子恂九之所次。余既搜帳中得之，閱三伏迺克。為之序曰：農夫賤而粟米貴，山氓愚而識候神，肼胝忙而意氣暇，襏襫樸而謳歌文，此蓋田家之四美，非《寶訓》不能明也。陶淵明聞水田聲，歎曰：秫稻已秀，翠色染人，時剖胸襟，一洗荊棘，過吾師丈人矣。李紳未遇，賦詩憫農，有粒粒辛苦之思。識者卜為賢相。由是言之，或躬親其勞，而以為天下之樂無以易此之樂。或身安其養，而以為天下之苦無或及此之苦。得其樂，故可以處邱園。悉其苦，故可以立朝廷。今學者曳裾拱手，不知菽麥，猥言曰農非吾事也，而不知其有何事也。曰農不足知也，而不知其何所知也。以無所知、無所事之人，而且有厚養焉，則必希易得之利，由之而成貪。而且有大名焉，則必違自愜之誠，由之而作偽。夫貪偽之人，樂莫樂於朝廷，而朝廷不可以處之矣。苦莫苦於邱園，而邱園且不足以容之矣。鳴呼，非《寶訓》亦不能正也。庚戌初秋，驪人牟廷相。\n\n\n序\n閒步隴頭，曉煙中聽犁聲。日午饁婦荷榼，憇柳陰，主伯彊以輩聚嗿於野。午後樹下枕鋤眠。及覺，三五父老團坐，課雨占晴，說歲事所宜，靡靡可聽。過桑陰，見蠶妾提筐往來徑陌。歲既單，邨南邨北繰車響徹。時至六月，溽暑蒸人，思得一清涼境界，因取簦笠戴之，散步畦中，值園丁傴僂揮鍤決渠。倦向蝸廬小臥，伺食菜鳥雀起驅之，俄而架架軋軋，悠揚清滑，則桔槔聲在柳陰中矣。諸所見聞，令人塵土腸一旦洗盡，此人野處山居，曠若麋鹿，我輩過其前如不見，見亦傲然不為意，就與語，乃不知市井，無論朝廷也。《亢倉子》曰：事農則樸，樸則易用。豈不然歟。古之為書多矣，周官書穜稑之種縣於⾢，漢世力田與孝弟同科，唐以二月進農書。惜乎前時撰著汔無存者，後代所傳皆出文人懸擬揣測，千慮之中不無一失。惟農家者流，街談里語，言皆著實，所謂甘苦閱厯者非耶。獨恨記傳諸書收採寥寥，向使天子命一官，適四方輶軒采之，積既多，付太史，為之編次農桑之書，不當與風雅比烈哉。偶檢遺編，輯為《寶訓》，農語為經，諸書為傳，其無經可附乃依類散列於左。語曰：不習為吏，視己成事，以農證農，得非所謂成事可視者歟。或疑經傳倒置，謂不當以農語冠諸書。余請答以孔子之言，曰：吾不如老農。乾隆庚戌端陽後書。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:21.554Z",
  "sourceUrl": "https://zh.wikisource.org/wiki/%E5%AF%B6%E8%A8%93"
}