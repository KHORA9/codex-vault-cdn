{
  "id": "176314",
  "title": "棉書",
  "author": "Wikisource Contributors",
  "excerpt": "一、選種\n棉花種類不一。有曰江花，出楚中，棉不甚重，性強緊。曰北花，出北京、山東，質柔而細，可以紡織，棉實較輕。曰黃蒂，穰蒂色黃如粟米大，棉質稍重。曰寬大衣，核白而穰浮，棉亦重。曰紫花，浮細而核大，棉最輕。曰浙花，出餘姚，棉稍重，吳下所種，大都浙花也。棉質最重者，曰青核，核色青，細於他種；曰黑核，核細，純黑色，今所種者，宜擇此二種為上。\n\n\n一、布種\n地宜沙土高燥而肥，於秋後春初頻犂之，令土細。然後列作溝塍，分為畦而種之。每畦長八尺，濶一步，畦面須有半步寬，兩傍斜出，合之亦約半步。再用耙，起出溝中之土，堆覆於塍。以清明前五日下種為上時，後五日為中時，穀雨前數日為下時，斷不可過穀雨。蓋早種即早...",
  "category": "survival",
  "content": "\n一、選種\n棉花種類不一。有曰江花，出楚中，棉不甚重，性強緊。曰北花，出北京、山東，質柔而細，可以紡織，棉實較輕。曰黃蒂，穰蒂色黃如粟米大，棉質稍重。曰寬大衣，核白而穰浮，棉亦重。曰紫花，浮細而核大，棉最輕。曰浙花，出餘姚，棉稍重，吳下所種，大都浙花也。棉質最重者，曰青核，核色青，細於他種；曰黑核，核細，純黑色，今所種者，宜擇此二種為上。\n\n\n一、布種\n地宜沙土高燥而肥，於秋後春初頻犂之，令土細。然後列作溝塍，分為畦而種之。每畦長八尺，濶一步，畦面須有半步寬，兩傍斜出，合之亦約半步。再用耙，起出溝中之土，堆覆於塍。以清明前五日下種為上時，後五日為中時，穀雨前數日為下時，斷不可過穀雨。蓋早種即早實早收，縱經風潮，亦不至全荒。將下種前一日，用水向畦上連澆三次，再選擇堅實之子，洗過，堆於溼地上，蓋之。次日取子，用柴灰搓過，取木樁，於已澆水之畦打土成孔，約四五寸深，離三尺一孔，一孔一子，不可兩子並種。種後以足踐土實之，勿再澆水。若下種不深，踐土不實，苗出後易萎。倘恐棉苗多萎，則於下種時，每離一尺餘地打一孔，每孔種子一顆，至七八日則苗出齊，俟苗長將及尺，擇其瘠弱無力者去之，仍三尺地留一株。\n凡種棉花有四訣：曰精揀核、早下種、深根短幹、稀科肥壅。\n或曰：棉之早種者，遇寒，苗出多死。今有一法，於舊冬或新春初耕後，每畝下大麥種數升，臨種棉，并麥苗掩覆之。麥根在上，棉根遇之，卽不畏寒，且地虛，苗得深遠行根。若用此法，須先他田半月十日下種。\n棉花遇大水淹沒，七日以內水退，尚能發生。若過八九日，必須鋤去再種矣。又不宜驟雨驟熱，滂沱方歇，而烈日旋照，則根爛花脫。其初生時多雨，却不妨。\n田溝不可種各色豆，若赤豆害棉尤甚。\n凡田明年欲種棉者，今年不可種麥，恐洩地氣。必不得已，亦只可種大麥或稞麥，萬不可種小麥，後尙須以糞力培補之。\n凡種棉二年後，卽須種稻一年，土氣方肥厚，蟲螟不生。故種棉之田不得過三年，過則所種之棉易生蟲。如必不得已，則於收棉後，周田作岸，浸水過冬，俟入春放水，候乾，耕鋤如法，便不生蟲也。\n凡棉田以秋耕為良，收成後，即用人耕，不必耙土太細。俟來年天暖，土脈細潤，正月初再耕，或用牛犂亦可。二月初又耕，須撈土極細。清明前作畦，塍欲濶，溝欲深。雨後更於白地上鋤三四次，則土細而草易淨。諺云：鋤白，一當鋤青，二蓋去草，須當其萌芽也。\n南方土虛而浮，種棉至三年後，恐生地蟲，此蟲能斷根食葉，一蟲之害，赤地數武矣。且恐梅雨濯過，露根致多萎壞。亦宜用前法，冬灌春耕，以實其田。\n凡棉田於下種之前下料，或糞、或灰、或豆餅、或生泥，〈即溝土、池土、浦土也。〉料之多寡，皆量田肥瘠而布之。\n凡豆餅壅田，切勿漫委於地，須分畦勻布之。勿過多，多則太肥，苗虛長而不實，即實亦易生蟲。\n又有草壅法，秋種苕饒草於田中，刈其葉壅稻，留其根壅棉，最好。若此草不甚盛，將大麥稭、蠶豆葉等件並掩覆之，其收有倍於他壅者。\n水土之氣過寒，惟生泥能溫之。糞力過盛則發熱，惟生泥能解之。但下糞須在壅泥之前，若泥上加糞，并泥無力矣。餘姚人每於罨豆後，仍覆以生泥，蓋生泥不止去熱，亦能去蟲也。\n種棉之法有二。將子隨手撒於畦，上覆以土，用木碡碌滾實者，謂之漫種。將木樁打地成孔，量子多少放入，用足踐之者，謂之穴種。然漫種則密，穴種則疎。密者有四病：苗長不作蓓蕾，花開不作子，一也。開花結子，雨後鬰蒸，一時墜落，二也。行根淺近，不能風與旱，三也。結子暗蛀，四也。大抵棉之幹長數尺，枝相隔數寸，則子百顆，畝收二三百石，今人必密種，以致少收，何如疎種多收為得。\n\n\n一、分苗\n畦上所出之苗，稀則不須移，倘密則移栽之。古法，每畦一步只可留兩苗，然不必盡拘，但取其根疎暢為要，蓋太密則不結實。至苗即長時，其正條之翹出者，約高二尺上即須摘尖，不使再高，而枝皆旁達也。其旁條約長尺半，亦打去尖，勿令交揉。如此則葉葉不空，花繁而實亦厚矣。實厚者，一本多至三十餘枝，少亦在十五六枝。惟摘尖時宜晴，最忌雨及天陰。至秋則不可摘，蓋秋後雖摘不復生枝，宜切記。\n棉花性忌燥，燥則濕蒸而實易脫落。花忌與苗並，並則直起而無旁枝，中下少實。\n\n\n一、灌耘\n凡種棉者必先鑿井，一井可灌四十畝。下種後，隔十日，苗已出齊，宜占天之陰晴，審地之燥溼，引水分流自近溝以及遠溝。又，夏至之月，一月之間或三耘，或七耘，則花繁茸細也。蓋苗密宜摘，苗長又宜耘。倘苗中有壯大異於常苗者，此乃雄苗，不能結實，然不可盡去，姑留其種，亦有助於結實者。\n苗初生時，天有雨則草叢生，故必細細鋤之，鋤草極淨則苗易長。夏至前又須鋤七次以上。諺云：鋤花要趂黃梅信，鋤頭落地長三寸。\n一二次鋤去大葉者，此巨核少棉之種也。三次鋤去小葉者，此秕不實之種與油浥病種也。若用青黑核佳種，自無此弊。\n種棉不熟有四病：一秕、二密、三瘠、四蕪。秕者，種不實；密者，苗不孤；瘠者，糞不多；蕪者，鋤不力也。\n\n\n一、採實\n凡花有開花結實之稱，惟棉所開之花已落，即結而為實，其實亦稱花，俗所謂棉花，即棉實也。方棉之開花，其狀似葵而小，有三色，白者為上，黃者為次，紅者則結為棉其色仍紅，是為紫花，稍賤也。結實之朶，其狀三瓣，亦有四瓣者，絮即包於內，俗呼為花桃。俟瓣裂絮見，是棉熟之候，隨時採之，有此枝已見絮，彼枝猶開花，不必一時齊熟也。八月後可日日採之，至霜降則葉乾，有不及採摘者，多粘枝墜地，是為剩棉，北俗至十月朔後，則任人拾取，不禁。\n摘棉，人携一袋取之，最宜小兒，蓋棉高者不過二三尺，小兒摘之甚不費力。日色晴爽，尤宜摘棉。摘完，其幹可作薪，勝於蘆葦。\n\n\n一、揀晒\n擇棉之純白色者，依法織之便可為布。其土黄色及紅色者亦可織布，惟價稍賤。或有被水侵者，可留為雜用。即分顏色，別其差等，又當一一曝乾，以便久貯也。\n花不晒，不可碾，以有溼氣，子粘不脫也。曬花之具，以葦箔薄薄攤之，翻騰數遍，至日暮方乾。若遇陰雨，以竹格安火盆上烘透，俟冷再烘，始不回溼。\n\n\n一、收子\n收子須於秋時，帶棉收貯。臨種時再晒，隨碾隨下。此慮冬月碾子收藏，風日所侵，或致油浥也。然晒後受溼，仍能朽爛，不如於冬月碾取為妥。秋冬生氣收斂，雖晒之，不傷萌芽。春間發生之時，反不宜晒也。究之不論冬碾、春碾，臨種之時總須用水浸過半刻，淘汰之。其秕者、遠年者、火焙者、油者、蛀者自浮；其堅實不損者，皆沈，沈者可種也。一法，凡棉子碾過，須用臘雪水浸，則花不蛀，亦能早實。或云：鰻魚汁浸之亦可。浸過晒乾，須貯於潔淨磁甕中密封，則不壞。\n\n\n一、軋核\n軋車之制，用鐵杖長二尺，粗如指，兩端漸細，若赶麪杖樣。用黎木板，長三尺，濶五寸，厚二寸，做成牀，上下疊置之，中留小罅。以轂引鐵，下以鈎持木，左右旋轉，納棉於罅中，則核左落而棉右出，即為淨棉。\n又，有核者謂之子花。核即去者謂之瓤花，瓤花之精者謂之淨花。其核多而細者，棉必重也，故上棉有一瓣至七八核者，俗諺云：七子八棉也。歲若大熟，則一畝之地可收子花百二十觔，次者亦收至八九十觔。凡子花三觔，軋後可得淨花一觔。有名曰大白鈴、小白鈴者最佳。\n\n\n一、彈花\n淨花宜爆之，令極乾，然後用曲木為弓，以彈之。其弓長約四尺許，上彎環而下短勁，以蠟絲為弦，向弦椎之以散棉。一時許，則結者自開，實者自鬆，蓬蓬茸茸，著手生煖，取以裝置衣衾，即可禦寒。擇其柔韌者紡織為布，尤為利用。\n\n\n一、擦條\n即彈，則花盡鬆開，堆如積雪，必取而合之，乃可引以為條，是曰擦條。擦之之法，取棉於几上，以莛一枝，隨手捲之，其莛如筩，便條條成束，然後取以牽紡。一法，削細竹一莖為心，一手執其末，一手執木板，如緜矩者覆之，一推一却，棉即捲於竹上，隨抽出此竹，亦便成條。\n\n\n一、紡線\n紡車之制，植木以駕輪，衡木以銜鋌。紡者當鋌而坐，左手握棉條，右手轉輪弦，而其鋌隨弦而動，自然抽緒，如繅絲一般，北俗呼為紡線。凡單緒獨引，四日之間可得線一觔，以備織布，合兩緒三緒可以備縫紩。其線之值，加所紡棉十分之三，匀而不起毛者，加十分之五。吳俗呼為紡紗，或以一足運輪，一手引三紗五紗，用力較省。\n\n\n一、挽經\n理其緒而絡之以為經，南方多用經床，枝豎八繀，下控一軖四股，次第旋轉。北方則持木架引繀，而啣絡之勢若相觸撃者，一架容數繀，重約四兩許，坐立皆可為之，比經床尤便捷。\n\n\n一、布漿\n其法有二：或先用糊而後作紝者，名為漿紗；或先成紝而後用糊者，名為刷紗。北俗多將已合之經，束如索綯，煮以沸湯，再入糊盆，或米汁度過，俟其稍乾，用撥車〈或呼為支稜〉絡之成總，乃上軸轤，引兩端以帚刷之則有條不亂。或漿氣未匀，宜加爬梳，俾條緒骨直，無不伸也。用漿必須細白好麵，調法不可太熟，熟則令紗色黑；不可太生，生則令紗不緊。在糊盆浸過一夕，值曉露未晞，或天陰不雨時，植竹架於廣塲，繂其兩端，以竹帚痛刷，候乾。於分絍處，間以交竹，捲如牛腰，然後上機，此種最貴，即刷紗也。次則捲之成餅，列肆賣之，名布經團，燥者多斷，溼者多霉黦。又有以棉紗作絞，入漿水，不復帚刷，而成絍者，此種最下，即漿紗也。\n\n\n一、上機\n機之制與絲織同，以柚受經，宜二人理之；以杼受緯，宜一人行之。其經必煮必漿，而緯則否。引繩高下，手足並用，盡一日之力可成一布，長二十尺，粗者倍之，其工拙者亦可得半。織具以松江府為天下第一。\n凡布密而狹短者為小布，松江謂之扣布。疏而濶長者為稀布。極細者為飛花布，即丁娘子布。側理者為斜文布。方勝者為整文。文棱起者為高麗布。若染成而以刀刮布，有芒如氆氌者為刮絨，非女紅也。\n\n\n一、打油\n木棉子性解毒，能治惡瘡、乳癰。榨為油，其渣可飼牛羊及糞田。油色紫而渾，以之點鐙則不明，以之和蔬則味酵，其值頗賤，市肆間往往私買之，以雜茶油、豆油。所剩棉藁作爨，亦有火力，無遺利也。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:25.203Z",
  "sourceUrl": "https://zh.wikisource.org/wiki/%E6%A3%89%E6%9B%B8"
}