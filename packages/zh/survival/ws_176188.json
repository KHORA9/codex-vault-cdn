{
  "id": "176188",
  "title": "瀏陽麻利述",
  "author": "Wikisource Contributors",
  "excerpt": "述意第一\n日本之農以拉美草製絲，坐致厚實。或曰：麻屬也。蔣君伯斧、羅君叔醞購厥種於日本，歸而植之，以與中國之麻較。中國之麻，吾瀏陽所產者最有名，因屬購麻，並訊所以培練焉。瀏陽家家種麻，獨嗣同未嘗親其事，適同縣邱君菊圃、周君同溪同客金陵，得備詢其法。同溪嘗自種麻，道之尤悉，並著諸器用於圖。嗣同所攜童僕皆鄉農也，兼采所說，為麻利述。既成，述其意曰：自昔我瀏陽以麻布戰天下之商務，未嘗遇敵，車牛遠賈，南北奔湊，歲售銀百十萬。既竹布興，服者漸夥，麻利稍殺，然猶未甚也。咸、同間，增開五口，互市便利。西人需茶急，茶船入泊漢口，收茶不計值。湘茶轉運近捷，茶者輙底巨富，於是皆舍麻言茶利矣。瀏陽以素所植麻，拔而...",
  "category": "survival",
  "content": "\n述意第一\n日本之農以拉美草製絲，坐致厚實。或曰：麻屬也。蔣君伯斧、羅君叔醞購厥種於日本，歸而植之，以與中國之麻較。中國之麻，吾瀏陽所產者最有名，因屬購麻，並訊所以培練焉。瀏陽家家種麻，獨嗣同未嘗親其事，適同縣邱君菊圃、周君同溪同客金陵，得備詢其法。同溪嘗自種麻，道之尤悉，並著諸器用於圖。嗣同所攜童僕皆鄉農也，兼采所說，為麻利述。既成，述其意曰：自昔我瀏陽以麻布戰天下之商務，未嘗遇敵，車牛遠賈，南北奔湊，歲售銀百十萬。既竹布興，服者漸夥，麻利稍殺，然猶未甚也。咸、同間，增開五口，互市便利。西人需茶急，茶船入泊漢口，收茶不計值。湘茶轉運近捷，茶者輙底巨富，於是皆舍麻言茶利矣。瀏陽以素所植麻，拔而植茶，麻布既不足供售，乃自轉購於江西，運載出口，謬稱瀏陽產。江西布商亦樂人代其冒之，皆自稱瀏陽產。遠商漸察知其實，遂謂瀏陽麻布卒無異於江西，購麻布者咸不之瀏陽。瀏陽歲入之利驟減六七十萬，後前之相去若九〇與二〇五之比。迨茶業敗北，貧不自聊，復思重食麻利，則望實俱隳，又久為江西所奪，不可復振矣。中國之商，類皆無遠識，見利即趨，不顧其後，甚至本已所自有之利拱手讓之於人，而己轉從而丐其餘焉。各口通商，動為西人所劫持，罔不由於此，不獨瀏陽之於江西然也。其實江西麻布遠不逮瀏陽，惟萬載所產為愈，然本縣人久業麻布者，輙能辨識之。大抵瀏陽麻布縷縷皆圓，江西則畧匾，莫得而淆也。瀏陽售出之值，每尺貴者錢二百餘而已，皆非其絕精者。絕精者尺四五百，女紅兩年餘始能成一匹。匹四丈八尺，可為一衫，一衫之重裁三兩餘，雖本縣人亦不易求得，絕不暇外售。嗣同求之 累年，僅於親串家一見之。又聞有更精者，一衫重止二兩，累五六年猶不及匹，則未嘗望見之焉。\n\n\n辨種第二\n麻有三種：曰雞骨白，曰青麻，曰黃葉麻。雞骨白為上，青麻次之，黃葉麻又次之。各有所宜之土，由試種而知之，鄉農莫能言其故也。\n\n\n種麻第三\n擇黃泥間雜雞冠石之土，掘坎深尺，取老麻之根，斷存尺許，橫種之。每坎種三四莖，坎縱橫相去各尺五六寸，種訖，覆以土，以後即叢生不絕，不煩種矣。惟十年須一易土，所遺之土，極宜種藷。\n\n\n地勢第四\n麻宜山坡凹曲避風處，葢大風吹動麻桿，互相摩擊，麻桿受傷，其麻即有紅黑痕跡，不復堪用。平原多風，故不宜麻，而黏結之土，尤非所宜。\n\n\n時令第五\n不拘四時，皆可栽種。惟本年種者，不得刈，雖種於冬間，為日甚少，而次年可刈矣。\n\n\n培壅第六\n麻宜瘠土，培壅亦易，生尺許時壅肥料一次。肥料若人、牛糞，或菜、豆、桐、麻等枯餅，不拘何項皆可，及二尺許時撒石灰一次。每年冬季加壅肥料，以新土覆其上一二寸。\n\n\n去蟲第七\n麻長三四尺時易生毛蟲，宜勤去之，日日省視，見有蟲即以箝箝去。\n\n\n刈麻第八\n雞骨白一年可刈四次，餘可三次。雞骨白，小滿前後一二日刈頭次，名頭麻。頭麻最良，餘皆弗及。閱月餘輙刈一次，二次名月麻，三次四次名寒麻。青麻、黃葉麻須芒種後方可刈。凡刈麻之法，將麻桿橫腰折斷，而皮仍連屬如故，從折處將皮撕下，成把携回。所餘無皮之麻桿，取浸水中十數日，漉出晒乾，可代炬燎。刈後數日，幼麻萌生，畧施肥料，三次四次皆如之。\n\n\n刮麻第九\n撕下之麻皮即須浸諸清水盆內，不可令乾，乾則暗燥無色。以右手大指套竹筒（如第一圖），竹筒上襯箬一片，右手掌抑握刮刀（如第二圖），左手就清水盆內取麻皮數莖，置諸刮刀之上，大指以竹筒壓之，左手拖麻，將其粗皮刮去。麻尾既淨，復倒持刮其麻頭，粗皮皆去，又用刀口將麻數莖刮成一片，置諸陰涼處。若麻過短，不能成片，謂之散麻。\n\n\n烘麻第十\n以刮成之麻片，安放不透風之室內，用竹竿挑起挂於四壁，中設煤灶烘之。煤宜用磺重者，麻乃白。火亦不必甚大，以烘乾為度。\n\n\n漂麻第十一\n置麻近水斜岸有青草處，以清水漂之，晒乾。又漂又晒，日七八次。如此數日，其麻自白，然後提掛高處晒乾。若更求其白，則用些須黃牛糞浸水漂數次，潔白如雪矣。\n\n\n開麻第十二\n用清水一桶，將麻浸濕，用手破成粗絲，如鐙芯大。合數粗絲，繞成麻圈（如第三圖），晒乾待績。\n\n\n績麻第十三\n用清水一椀將麻圈浸濕，用手破成極細之絲，絲絲勻細如一。以一絲之頭搭一絲之尾，用手撚接成縷。有不勻者，量其粗細，頭尾互相搭配，自然皆勻矣。績成之麻，謂之𥿩。\n\n\n經𥿩第十四\n用寸許徑，長三寸之光圓竹筒，一頭畧大，一頭畧小。筒口微破一絲，以績成之𥿩頭，夾於破處。右手執𥿩，左手大指入筒內旋轉，由右至左，橫繞筒腰數十周，然後斜上繚繞（如第四圖），愈繞愈大，繞至飯椀大則已。將本身之𥿩，從腰輕繞數周，緩緩將竹筒取出，成為經𥿩團（如第五圖）。下筒時，毋令𥿩頭紊亂，將頭紉入𥿩團眼內，織時方易覓頭。\n\n\n漿經第十五\n將經𥿩牽上機後，用早稻米磨粉，熟為漿汁，不可過清。再用草根名鐵掃把者做成漿刷（如第六圖）。右手持刷醮漿，左手撥動刷鬚，漿自勻灑於經上。灑畢，復用漿刷輕輕梳之，隨漿隨乾，隨乾隨捲，依次遞漿如上。\n\n\n緯𥿩第十六\n用一二分徑，長六七寸之光圓無節竹筒，亦一頭畧大，一頭畧小。筒口微破一絲，以績成之𥿩纏繞其上，與經𥿩之法同，惟不以大指入筒內耳。繞至小茶杯大則已，將本身之𥿩，從腰緊繞數周，然後將筒取出，成為緯𥿩團（如第七圖）。織布時以水浸濕，然後入梭。\n\n\n織布第十七\n與織棉布同。惟棉布先漿紗，然後上機；此則於上機後，一面梳勻，一面灑漿為異耳。緯但浸濕，不須用漿。成布下機，微以水噴濕之，懸繋於木棍上，下墜以重物，乾始取下，方無縐紋。織工巧者，並能提花，又能織羅，如五絲、七絲之屬。\n\n\n漂布第十八\n將布數匹或數十匹，浸於石灰水缸內，浸一晝夜，取出。入大甑中，蒸半日，取置河邊流水處，漂去石灰，置沙洲或青草地上晒乾，連漂數次即白，但不必再蒸耳。\n\n\n四宜第十九\n開績織漂宜夏日，為其腴潤易乾，而色光亮也。績麻宜清潔，宜耐煩，為其白而勻也。織細布至千三百經以上，宜手法輕靈，為其易斷而難續也。\n\n\n春布第二十\n以麻韌為經，以綿紗為緯，成布薄而堅𥿩，謂之春布，四時皆可服之。若試以蠶絲為緯，宜愈精矣。\n\n\n麻綫第二十一\n亦與績𥿩無異。惟績時以雙𥿩績成一線，仍繞成𥿩團，任用多寡而絞之為線。\n\n\n麻繩第二十二\n散麻長者，仍可為𥿩，其次為綫，再次則為繩索矣。\n\n\n麻菌第二十三\n於湘而稱美味，必曰瀏陽之麻菌，惜踰夕即腐，不能致遠。尋常出售者，必晒而乾之，猶斤值錢千餘，然味大減矣。若能倣西人罐頭果菜之法，緘諸鐵罐之內，不使見空氣，其鮮美當歷久不變，斯銷塲必廣遠也。種菌之法，係用刮麻時所棄之粗皮，置諸不見日光之暗室，下用黃泥及牛糞各勻鋪一層，然後散鋪麻皮，上葢黃泥寸許，日澆米泔水數次。閱十數日或月餘即生菌，若久不生，移置一處則必生。\n\n\n圖\n【第一圖】竹筒\n【第二圖】刮刀\n【第三圖】麻圈\n【第四圖】經𥿩\n【第五圖】經𥿩團\n【第六圖】漿刷\n【第七圖】緯𥿩團",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:35.441Z",
  "sourceUrl": "https://zh.wikisource.org/wiki/%E7%80%8F%E9%99%BD%E9%BA%BB%E5%88%A9%E8%BF%B0"
}