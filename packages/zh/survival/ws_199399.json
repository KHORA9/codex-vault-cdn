{
  "id": "199399",
  "title": "江南催耕課稻編",
  "author": "Wikisource Contributors",
  "excerpt": "敘\n居今日而欲民無饑，則任舉一術焉，可以廣施生資補助者，皆不憚講求而嘗試之，冀以收百一之效，而况其信而有徵者乎。吳之民困矣，齒繁而歲屢儉，賦且甲天下，當官不能蘇民困，誠予之辜矣。抑亦知二鬴之不供，由吾民四體之不勤乎，古者于耜舉趾，必以春時，今豈宜有異。而江南之稻，輒以夏至始蓺之，其穫乃不於秋而於冬，是時嚴霜苦霧，饕風虐雪之厲歲所恒有，故有垂成而不得下咽者。古謂收穫如寇盜之至，今需滯若是，悔奚及乎。近者潘功甫舍人力勸行區田法，曰深耕早種，稀種多收，此誠不刊之論，而從之者葢寡，非不知區田之利遠且大也，憚目前之多費，以改圖為弗便，所謂難與慮始耳。夫農民習其事而不明其理，惟以循常蹈故為安。吾儕讀書稽...",
  "category": "survival",
  "content": "\n敘\n居今日而欲民無饑，則任舉一術焉，可以廣施生資補助者，皆不憚講求而嘗試之，冀以收百一之效，而况其信而有徵者乎。吳之民困矣，齒繁而歲屢儉，賦且甲天下，當官不能蘇民困，誠予之辜矣。抑亦知二鬴之不供，由吾民四體之不勤乎，古者于耜舉趾，必以春時，今豈宜有異。而江南之稻，輒以夏至始蓺之，其穫乃不於秋而於冬，是時嚴霜苦霧，饕風虐雪之厲歲所恒有，故有垂成而不得下咽者。古謂收穫如寇盜之至，今需滯若是，悔奚及乎。近者潘功甫舍人力勸行區田法，曰深耕早種，稀種多收，此誠不刊之論，而從之者葢寡，非不知區田之利遠且大也，憚目前之多費，以改圖為弗便，所謂難與慮始耳。夫農民習其事而不明其理，惟以循常蹈故為安。吾儕讀書稽古，明其理矣，而於事未習，弗躬弗親，庶民弗信，有難以口舌爭者。余因就官廨前後，賃民田數畝，具耰鋤襏襫，舉所聞樹蓺之法，與穀種之可致者，咸與老農謀所以試之，以示率作興事之義。於是得早稻數種，自四十日耔至六十日耔，皆於驚蟄後浸種，春分後入土，俟秧茁而分蒔之。此數種者固吾閩所傳占城之稻，自宋時流布中國，至今兩粵、荊湘、江右、浙東皆蓺之，所穫與晚稻等，歲得兩熟。吾閩早稻蓺於穀雨之前，小暑而穫，大暑而畢。芒種時早稻猶未刈，而晚稻之秧已茁，即種於早稻之隙，若寄生然而不相害。及早稻刈，則晚稻隨而長，田不必再耕，且早稻之根即以糞其田，而土愈肥，可謂極人事之巧矣。余嘗按二十四氣而釋其義，竊謂穀雨者蓺早稻時也，芒種者蓺晚稻時也，是皆顧名而可思者。天之於農，固予以再熟之時，而誕降其嘉種矣。吳都賦云「國稅再熟之稻」是早晚兩禾皆吳中所宜也。吳民縱不欲行區田法，而於兩熟之利豈獨無動於中乎。然春耕之廢久矣，詰其故，則宿麥在地不可以播穀也。葢吳俗以麥予佃農，而稻歸于業田之家，故佃農樂種麥不樂早稻，而種蓺之法亦以失傳。乃者自去秋以逮今春，雨雪多而田水積，二麥既不能播矣，盍改圖乎。江南故澤國，其穀宜稻，本非如西北土性之宜麥，况下地已無麥，則蓺稻尤亟矣。或曰：閩粵地暖，故早種早刈；江南春寒，未必宜此。然江右、荊湘地亦非盡暖也，且如江北之下河諸邑，無歲不恃早稻為活，立秋前則皆登矣。其不能兩熟者，以秋汛啓壩，洪澤之水下注故耳，聞三十年前，則兩種而兩刈也。江南地雖不暖，豈尚寒於江北乎。又或曰：早稻，秈也；晚稻，秔也，江南輸糧以秔不以秈，雖種之，不足供賦，奈何。曰：余固為民食計也，以晚易早，民或不樂，早晚兼之，又何不宜。又或曰：地力不可盡，兩熟之利未必勝於一熟。此論固正，然以余所見，閩中早晚二禾，畝可逾十石，其地多山田，不能腴于江南也。且江南一麥一稻，豈非再熟乎，以所不宜之麥，易而為所宜之稻，非盡地力也。夫地力亦患其遺耳，耘耙不勤，糞種不施，雖再易三易而未必有穫也，反是而盡力焉，安見地力之憊乎。且即兩熟不能贏於一熟，而早晚皆有秋，民先資以果腹，則號饑之時少矣。况歲功難齊，或早豐晚歉，或早歉晚豐，不得於此，或得於彼，抑亦劭農者所不廢乎。所冀業田之家，貸佃農以耔種，及其穫也，仍以種麥例之，則願從者眾矣。至晚稻當種之時，或如閩中法，或如江右、荊湘法，相時而動可也。余既試其事，復述其理以質同人，適蘭卿同年權三吳廉訪，為余言其官粵西時，嘗以是課農，著有成效。因博徵廣採，釐為十條，以證余說，題曰《催耕課稻編》。首紀列聖綸誥，以著　朝廷之重本。而時地品類以及種蓺之法以次遞詳，且所列江南早稻諸種，皆今之蘇州、松江、太倉府州志及長洲、吳縣、崑山、常熟、上海諸縣志所詳載者，則誠物土之宜，而此邦父老之所傳習，視他書所紀，尤信而有徵，而非當官者之誑吾民也，先疇𤱶畝之思，其亦可以勃然興矣。\n道光甲午春二月日躔降婁之次，撫吳使者候官林則徐敘。\n\n\n自序\n彥章少而登　朝，未嘗學稼。迨以近臣出守，頗得與民相親，嘗在思恩府勸民廣墾水田，試栽早稻，是歲兩種兩熟，民始以為可行。去郡五年，聞至今蒔插如故，竊嘗深喜邊人之相信，而又自幸身教之易從也。去春來官江南，親見三吳戶口之繁，財賦之重，食者眾而生者寡，已隱隱其可憂，且以水潦頻年，瘡痍未復，民多艱食，心焉廑之。公餘參考志書，訪詢父老，又知此邦非無早種之稻、再熟之田，而民間習故安常，往往不以為意，思欲有以提撕而補救之者，而兼司防河視榷之役，未暇勸農。回思在粵西時，躬課民耕，日在田間之樂而不可得，蓋早耕再熟之法固未嘗一日去諸懷也。是冬十一月，以權臬來駐吳門，時蘇松數郡恒雨為災，晚稻損者過半，下田久雪積水，種麥又多不成。　宮保督部陶公　撫部中丞林公，曲軫民艱，俱以災狀入告，凡減漕議賑諸事皆已得　旨報可，民始稍蘇。彥章從事其間，每懷靡及，因而禁害農之弊，思利農之方，求牧與芻，未知所計，伏讀　世宗憲皇帝諭旨有曰：今課農雖無專官，然自督撫以下孰不兼此任也，其各督率有司悉心相勸，量度土宜，課令種植等因。大哉之　言，永為成憲，彥章不敏，亦不敢不兢兢焉。適　撫郡林公教民力農，日謀所以早種早收之法，彥章既舉向之所知，及在粵親勸早稻之法以對，因又輯取古今早稻品類時地及一熟再熟之種，彙為此編。凡於江南種法物宜，尤急採之以資農用，故先述其所以催耕課稻之本意，將欲別為俗言淺說勸吾農焉，弗如老農斯未能信，然於古者多葑五種以備災害之意，或有合焉，當不哂其論之迂也。\n道光十四年二月中和節，署江蘇按察使分巡常鎮通海河務兵備道李彥章自敘於臬署之莊敬堂。\n\n\n目錄\n江南催耕課稻編　　候官李彥章輯\n\n一、　國朝勸早稻之令\n一、春耕以順天時\n一、早種以因地利\n一、早稻原始\n一、早稻之時\n一、早稻之法\n一、各省早稻之種\n一、江南早稻之種\n一、再熟之稻\n一、江南再熟之稻\n　　　　　　姑蘇甘朝士舖刻\n\n\n國朝勸早稻之令\n順治八年二月\n　上諭戶部。田野小民全賴地土養生，朕聞各處圈占民地，以備畋獵往來下營之地，爾部速令地方官，將前圈地盡數退還，令其乘時耕種。\n\n康熙三十年四月\n　上御豐澤園澄懷堂，　召尚書庫勒納等入，　諭曰：頃爾等進來時，曾見朕所種稻田耶。諸臣奏曰：曾見過，稻苗已長尺許矣，此時如此茂盛實未有也。　上曰：朕初種稻時，見有於六月時即成熟者，命取收藏作種。歷年播種，亦皆至六月成熟，故此時若此茂盛，若尋常成熟之稻未有能如此者。　御製雜著文云：粟米有黃、白二種，黃者有黏有不黏。本草注云：粟，黏者為秫，北人謂為黃米是也。惟白粟則性不黏。七年前，烏喇地方樹孔中忽生白粟一科，土人以其子播穫，生生不已，遂盈畝頃，味既甘美，性復柔和，有以此粟來獻者。朕命布植於山莊之內，莖、幹、葉、穗較他種倍大，熟亦先時，作為糕餌潔白如稬稻，而細膩香滑殆過之。想上古之各種嘉穀，或先無而後有者概如此，可補農書所未有也。　御製《幾暇格物編》云：豐澤園中有水田數道，布玉田穀種，歲至九月始刈穫登場。一日循行阡陌，時方六月下旬，穀穗方頴，忽見一科高出眾稻之上，實已堅好，因收藏其種，待來年驗其成熟之早否。明歲六月時，此種果先熟，從此往生不已，歲取千百，四十餘年以來，內膳所進皆此米也。其米色微紅而粒長，氣香而味腴，以其生自苑田故名御稻米。一歲兩種亦能成兩熟，口外種稻至白露以後數天，不能成熟，惟此種可以白露前收割，故山莊稻田所收，每歲避暑用之尚有嬴餘。曾頒給其種與江浙督撫織造，令民間種之，聞兩省頗有此米，惜未廣也。南方氣暖，其熟必早於北地，當夏秋之交，麥禾不接，得此早稻利民非小，若更一歲兩種，則畝有倍石之收，將來蓋藏漸可充實矣。昔宋仁宗聞占城有早熟稻，遣使由福建而往，以珍物易其禾種，給江淮兩浙，即今南方所謂黑穀米也，粒細而性硬，又結實甚稀，故種者絕少。今御稻不待遠求，生於禁苑，與古之雀銜天雨者無異，朕每飯時，嘗願與天下羣黎共此嘉穀也。\n\n雍正五年\n農事者，帝王所以承天養人，久安長治之本也。近年以來，各處皆有收成，其被水歉收者，不過州縣數處耳，而米價遂覺漸貴，良田地土之所產如舊，而民間之食指愈多，所入不足以供所出，是以米少而價昂，此亦理勢之必然者也。各省地土，其不可以種植五穀之處，則不妨種他物以取利；其可以種植五穀之處，則當視之如寶，勤加墾治，樹藝菽粟，惟在良有司懃懃懇懇，諄切勸諭，俾小民豁然醒悟，知稼穡為身命之所關，非此不能生活，而其他皆不足恃，則羣情踴躍，不待督課，而皆盡力於南畝矣。朕聞江南、江西、湖廣、粵東數省有一歲再熟之稻，風土如此而仍至於乏食者，是地土之力有餘，而播植之功不足，豈非小民習於怠惰，而有司之化導者有未至耶。或者曰：米穀太多則價賤而難於糶賣，昔人有穀賤傷農之說，諺語所謂熟荒者，此則不必過慮。假若小民勤於耕作，收穫豐盈致於價賤而難於出糶，朕必多發官價以糴買之，使重農務本之良民獲利而有餘資也。朕為天下生民主，惟有敬慎寶重，仰冀天心默佑，雨暘時若，歲獲有秋，俾小民家有葢藏，人歌樂土。朕既為億萬生民計，不敢輕忽天貺，爾等紳衿百姓獨不目為一身一家之計乎。\n\n雍正八年\n　上諭。據直隸地方文武官員報雨奏摺，稱今年三月及四月初旬兩次得雨，今於四月二十四日又得時雨，四野霑足，二麥茂盛，秋穀皆可播種等語。據此，則四月以前竟有未種之田可知矣，夫農事貴乎及時，二月土膏初動，三月即為播種之期，况已得雨二次，何以遲延觀望，直待四月下旬方始播種。倘小民怠惰偷安，為民父母者則當開導勸課，使之踴躍趨事於南畝。又或耔種牛力稍有不敷，則當留心體察，設法相助，不使有後時之歎。即以今歲論之，若從前三月得雨之時，即爭先播種，則目今又得甘霖，豈不更為優渥，况雨澤之遲早有無，非人力所能預料，今蒙　上天再賜甘霖，得以乘時播種，實屬萬民之厚幸。假若霖兩愆期，徬徨觀望，則從前之怠惰遲延，豈非小民自誤生計，自荒恒產耶。西北寒冷之鄉，布穀或不宜太早，若畿輔可以早種之地，又當甘雨既零之時，而乃袖手逍遙以待時雨之再沛，不亦愚昧之甚乎。况北直地方，春夏之交常稽雨澤，豈可視甘澍為等閒，不及時努力，致虛　上天之賜乎。此皆愚民習於懶惰，而地方有司又不以民事為念，漠然不加董率之故。著該督撫傳朕諭旨，通行申飭，倘再有牧民之官輕視農事，不實心化導，任百姓之悠悠忽忽，有誤播種之期者，必從重議處。\n\n乾隆六年\n　上諭。江南水灾之後，幸冬間地畝涸出者多，明春耕種刻不容緩，然非耕牛則農功不能興舉，著該督撫飭令有司，勸諭灾民愛護牛隻，倘有圖一時之利，輕鬻耕牛者，即行懲治，勿得以為民間細事，淡漠置之。　仁宗御製民生在勤詩，春耕一首云：拮据煩手足，胼胝忘艱辛，鳴鳩日催種，努力隴頭人。　仁宗御製穀日聯句詩，云：孟子言春省耕而補不足，秋省斂而助不給。葢王政惟農是務，一游一豫無非所以為民。予每歲肅舉謁　陵行獮之典，固將以抒孺慕而修武經，然春巡秋畋實隱寓省耕省斂之旨。故凡蹕途所經，見有關於耕斂者，無不載之篇章，以誌吾民之勤苦，皆以民為邦本，食為民天，惟耕耘收穫之必時，斯草宅禽饗之無慮。\n\n按《易本義》云：勞民者以君養民，勸相者使民相養。然古帝王多言勸課，而早稻之令猶未之前聞，我　朝　列聖相承，劭農重穀。　太祖高皇帝肇基東土，詔重力田，開國規模已興於此。　太宗文皇帝嘗　諭戶部曰：昨歲春寒，耕種失時，以致乏穀。今歲雖復春寒，然三陽伊始，農時不可失也，宜早勤播種而加耕治焉。　世祖章皇帝定鼎之始即有　詔勸耕，又於八年二月　特諭，給還圈地民田，令乘時得耕種。　聖祖仁皇帝得六月早熟之稻，驗其可以一歲兩熟也，　頒種於江、浙兩省蓺之，此為東南有早稻之始。　世宗憲皇帝通諭勸農，宜以三月播種。又以江南諸省多再熟之稻，而仍乏食，知其播種之功不足，於是有　諭飭勤加樹藝之令。　高宗純皇帝以三農九穀各得其宜，望杏瞻蒲無失其候，於是有　命纂《授時通考》之令。　仁宗睿皇帝御製仲春熙春園省耕即景詩，一則曰播種趁嘉澤，再則曰生機茁新碧。其時計在二月，已見新苗，葢以穡事率天下先，早莫早於此矣。今　皇上周知稼穡，率育烝黎，以　列祖之心為心，以萬民之事為事，伏讀　御製詩，嘗於麥雨稻風一篇三致意焉，則　苑田之兼種麥稻，同時皆熟，又可知矣。語有之曰：上有好者，下必有甚焉。　聖人之憂民如此，彼耕而食者豈猶待於勸而興乎。然善政首在養民，而小民難與圖始，且令甲所布，金匱所藏，又非閭閻所能盡讀。兹恭錄　詔令於首卷，以嫓堯典人時之授，以仿周頌暮春之咨，仰見輔相裁成，實有補古聖明農所未備者，且使吾民家喻戶曉，皆知　朝廷勸耕務本，無不多其方以為之謀，必有防逸圖豐，相勉於早耕早耕為得計者，豈不休哉。\n\n\n春耕以順天時\n《書》平秩東作。《傳》云：歲起於東而始就耕，謂之東作。東方之官，平均次序東作之事，以務農也。\n《管子》云：春出，原農事之不本者，謂之游。注：原，察也。農事不依本務，當原察之。\n又云：建時功，施生穀。注：謂及時立農功，施力為生穀，凡此皆春令。\n又云：正月，令農始作，服於公田農耕，及雪釋，耕始焉。\n《吳越春秋》云：春種八穀，夏長而養，秋成而聚，冬蓄而藏。\n《漢書．元帝紀》云：建昭五年三月詔，方春農桑興，是月勞農勸民，無使後時。\n《後漢書．明帝紀》云：永平三年正月，詔曰：夫春者歲之始也，始得其正則三時有成，有司其勉順時氣，勸督農桑。\n《漢書．食貨志》云：春令民畢出在野。\n《說文》云：辰者，農之時也，故「農」字從辰，田候也。辰，震也，三月陽氣動，雷電振，民農時也，物皆生。\n《四民月令》云：三月桃花盛，人候時而種也。\n《齊民要術》云：春候地氣始通，椓橛木長尺二寸，埋尺，見其二寸。立春後，土塊散，上沒橛，陳根可拔。此時二十日以後，和氣去，即土剛。以此時耕，一而當四；和氣去耕，四不當一。\n《呂氏春秋》云：黃帝曰：，凡稼早者先時，暮者不及時。冬至以後五旬有七日而菖生，於是乎始耕事。得時之禾，長稠而穗，大本而莖殺，蔬穖而穗大，其粟圓而薄糠，其米多沃而食之彊。得時之稻，大本而莖葆，長秱疏穖，穗如馬尾，大粒無芒，摶米而薄糠，舂之易而食之香。\n《說苑》云：主春者張，昏而中，可以種穀。\n《農政全書》云：二月初二日，東作興，俗謂之上工日。田家僱傭工之人，此日乃執役之始，故曰上工。\n《荊楚歲時記》春分日，有鳥如烏，先雞而鳴，架架格格，民聞此鳥則入田以為候。\n朱子勸民印榜云：一、秋間收成之後，須趁冬月以前將田段一例犁翻。正月以後，更多著徧數，節次犁耙，然後布種。一、耕田之後，春間須是揀選肥好田段，多用糞壤拌和種子，種出秧苗。一、秧苗既長，便須及時趁早栽插，莫令遲緩，過却時節。\n又云：今來春氣已中，土膏脈起，正是耕農時節，不可遲緩，仰諸父老教訓子弟，遞相勸率。浸種下秧，深耕淺種，趨時早者所得亦早，用力多者所收亦多，毋致因循，自取饑餓。\n《農政全書》云：東作既興，早起夜眠，春間最為緊要。古語云：一年之計在春，一日之計在寅。\n《區田農話》云：孟子言不違農時，以春耕為第一義，春耕之始必在雨水節前。豳風「三之日于耜」，「于」字作「在」字解，言正月中無日不與耜為緣，則身在耜也。「四之日舉趾」，言撮種入土，以足躡之，使種與土相親也。《呂覽》云：冬至後五旬七日菖始生，于是乎始耕。呂是秦人，即西周最寒之地，尚知古法。于立春後十二日為耕田之始，所以然者，坤元之德，翕極而闢，當其立春迎日之陽，而土中陽和之氣勃勃欲升，上下四旁之土膏，穀種皆得吸而受之，以供其生長之用，是耕之最得力者在此時也。\n　《欽定授時通考》云：〈月令〉孟春之月，天地和同，草木萌動。注云：此陽氣蒸達，可耕之候。農書曰：土長冒橛，陳根可拔，耕者急發。\n尹會一〈農桑四務疏〉云：一、天時之宜乘也。凡物之生長必有其候，故農時以勿違為先，而力田以早種為主，蓋早種則先得土氣，根株深固，發生必盛，收成必倍。今豫省百姓罔知節候，往往有時宜播種而未舉耜者，有宜耘耔而始播種者，既失天時，遂違物性。臣查種麥之期務在白露十日之後，種高粱當臨清明節，種早穀當穀雨節，按時下種，不可遲緩，應令地方官刋刻告示，遍戶曉諭。\n\n按古者春事既起，丁壯就功，魏文侯所謂春以力耕，班固所謂春令民畢出在野者，此也。葢古法治田，無出三月。孟獻子曰：啟蟄而郊，郊而復耕。〈夏小正〉曰：初歲祭耒，農率均田。《呂氏春秋》曰：太蔟之月，草木繁動，令農發土，無或失時。此言正月耕也。《管子》曰：小卯出耕。《齊民要術》曰：二月冰解，燒而耕之。此言二月耕也。若夫穀雨生穀，見於緯書；霜止出秧，見於農說；田農要月，則《宋書》言之；候時而種，則崔寔志之。葢春氣盛而草木生，見生而蓺生，故至三月之時必可種矣。吾閩農家頗勤，每於驚蟄後耙田，猶得啟蟄而耕之意。五方風土各異，耕田遲早、深淺，法亦不同，今江南歲必四月而耕，五月而種，耕既晚矣，種亦遂遲。或云：吳中地寒，非入夏不可以耕且種。然〈豳風〉言「三之日于耜」，為夏正之正月，已無日不與耜相親。又云「四之日舉趾」，為夏正之二月，已無日不舉足而耕。豳地苦寒且然，况南中固甚暖者乎。善夫仲長子之言曰：天為之時而我不農，穀亦不可得而取之，青春至焉，時雨降焉，始之耕田，終之簠簋，惰者釜之，勤者鍾之。《淮南子》亦云：禾稼春生，人必加功，五穀遂長，是必早為之計，而非可待其自生也。今宜循用古法，春至即耕，但能早耕，自能早種，農功第一義莫先於此，余故曰：春耕以順天時。\n\n\n早種以因地利\n《管子》云：日至六十日而陽凍釋，七十日而陰凍釋，陰凍釋而藝稷。\n崔寔《四民月令》云：正月地氣上騰，土長冒橛，陳根可拔，急菑強土黑壚之田。二月陰凍畢澤，可菑美田緩土及河渚水處。三月杏華勝，可菑沙沙白輕土之田。\n《齊民要術》云：凡穀成熟有早晚，〈早熟者苗短而收多，晚熟者苗長而收少。〉地勢有良薄，〈良田宜種晚，薄田宜種早。良田非獨宜晚，早亦無害。薄也宜早，晚必不成實也。〉順天時，量地利，則用力少而成功多。凡種穀雨前為佳，凡田欲早晚相雜，〈防歲道有所宜。〉有閨之歲，節氣近後宜晚田，然大率欲早，早田倍多於晚。〈早穀皮薄，米實而多。晚穀皮厚，米虛而少也。〉\n《汜勝之書》云：耕之本，在於趣時和土，務糞澤，早鋤穫．春凍解，地氣始通，吐一和解。\n杜預曰：水去之後，填淤之田，畝收數鍾，至春大種五穀，五穀必豐。\n賈思勰云：二月，氷解地乾，燒而耕之，仍即下水。塊既散液，持木斫平之。納種，既生七八寸，拔而栽之。〈按此說本指北土隈曲之田而言。今南方耕而下水，耙而平田，及下種生苗，拔秧插秧之法悉本於此。〉\n方慤月令註云：以人言之曰農，以地言之曰田，人事興然後地事成，故先言布農事，後言田事既飭。\n\n按萬物因時受氣，因氣發生，春之氣發夫地者也。陳旉《農書》有云：發其生者，與其晚也，寧早。則早種為急矣。《汜勝之書》曰：春凍解，地氣始通。春氣未通，則土歷適不保澤，終歲不宜稼，非糞不解，慎無旱耕，須草生至可種時，有雨即種，土相親，苗獨生，草穢爛，皆成良田，此一耕而當五也。馬一龍《農說》曰：知力為上，知土次之，知其所宜，用其不可棄，知其所宜，避其不可為力，足以勝天矣。今江南為古揚州地，厥土塗泥，厥田下下。近年冬春多雨雪，積水輒數月難消，將不種麥，則地有所棄，麥雖種矣，而既傷且萎，則不可以為力。於是早種之法，又非早稻不為功。或言土性不宜，未可強播種。然余嘗見《農政全書》有云：五地十二壤，周官舊法，此可通變用之，若謂土地所宜，一定不易，此則必無之理。今若試行早種，則土無使曠，有種者必有收，所謂用其不可棄。下濕之地，不可以麥者，可以稻，所謂避其不可為力。地氣通而春澤沃之，早穫成而晚稼繼之，多種多收，穀可勝食乎。余故曰：早種以因地利。\n\n\n早稻原始\n《毛詩》註云：先種曰稹稙，後種曰穉。〈按《廣韻》云：稙，早種禾也。穉，晚禾也。〉\n《宋．食貨志》云：大中祥符四年，帝以江淮兩淛稍旱，卽水田不登。遣使就福建，取占城稻三萬斛，分始三路為種，擇民田高仰者蒔之，葢早稻也。內出種法，命轉運使揭榜示民。後又種於玉宸殿，帝與近臣同觀畢刈，又遣內使持於朝堂示百官。稻比中國者穗長而無芒，粒差小，不擇地而生。〈按真宗聞占城稻耐旱，求其種得二十石，至今在處播之。徐炬曰：卽今尖頭黃秈米。〉\n《爾雅翼》云：秈比於秔小，而尤不黏，其種甚早，今人號秈為早稻，秔為晚稻。又，今江浙間有稻粒稍細，耐水旱而成實早，作飯差硬，土人謂之占城稻。云：始自占城國有此種，昔真宗知其耐旱，遺以珍寶，求其種，始植於後苑，後在處播之。按《國朝會要》大中祥符五年，遣使福建取占城禾，分給江淮兩浙漕，并出種法，令擇民田之高者分給種之，則在前矣。\n黃省曾《理生玉鏡》云：六旬稻，一名拖犁歸，粒小色白，四月種，六月熟。又有八十日稻、百日赤。毘陵亦有六十日秈、八十日秈、百日秈之品。\n又云：其粒小而色白，四月而種，六月而熟，謂之六十日稻。又遲者，謂之八十日稻。又遲者，謂之百日赤。而毘陵小稻之種亦有六十日秈、八十日秈、百日秈之品，而皆自占城來。實耐水旱而成實，作飯則差硬，宋氏使占城，珍寶易之，以給於民者。在太平，六十日秈謂之拖犁歸，有赤紅秈、有百日秈，其白稃而無芒，或七月或八月而熟，其味白淡而紅甘。在閩，無芒而粒細，有六十日可穫者，有百日可穫者，皆曰占城稻。其已刈而根復發苗再實者，謂之再熟稻，亦謂之再撩。其在湖州，一穗而三百餘粒者，謂之三穗子。\n郭義恭《廣志》云：南方有蟬鳴稻，七月熟。有葢下白稻，正月種，五月穫，其莖根復生，九月復熟。青芋稻，六月熟；累子稻、白漠稻，七月熟，此三稻大而且長。\n《本草綱目》云：秔乃穀稻之總名也，有早、中、晚三收。秈似秔而粒小，始自閩人得種於占城國，其熟最早，六七月可收，品類亦多。\n　聖祖御製《幾暇格物編》云：早御稻，米色微紅，較長，味甘香，六月早熟。\n　《皇朝通志》云：豐澤園中有水田數區，布玉田穀種，至九月始刈穫登場。我　聖祖仁皇帝，軫念民依，幾餘省稼，一日循行阡陌，時方六月下旬，穀穗方穎，忽見一科高出眾稻之上，實已堅好，因收藏其種，　命待來歲驗其成熟早否。至期果先熟，從此生生不已，歲取千百，以其生自　苑田，故　賜名御稻，並頒給其種於江浙督撫，令民間種之。今廣被炎方，一歲兩熟，實為天降嘉種，謹誌於此。\n　《欽定廣羣芳譜》云：穀之紅白、大小不同，其類為：葢下白。〈正月種，五月刈，其莖根復生，九月再熟。《理生玉鏡》云：一名再熟稻，又謂之再撩。〉麥爭場。〈三月種，六月熟，此種早熟，農人甚賴其利，食新者爭市之，價倍貴。〉青芋稻、〈六月熟。〉累子稻、白漠稻，〈七月熟。〉此三種，出益州，大而長，米半寸，亦嘉種也。三朝齊。〈一名下馬看，秀最易。〉\n《月令輯要》云：秔稻六七月收者為早秔，八九月收者為遲秔，十月收者為晚秔。\n\n按《說文》穀，續也。先種之稙，後種之穉，其有相續之義乎。《詩》有「秬秠穈芑」，鄭箋謂后稷以天為已下此四穀之故，則徧種之。尚無所謂早晚種之分，至唐人始以早稻入詩，亦不知其種之何所始。宋真宗遣使求稻種於占城，始由福建分給兩浙江淮，至今徧天下矣。然我　朝康熙中，　豐澤園之御稻米，有一科六月早熟者，自是收而種之，生生無窮。烏喇之白粟，始生樹孔中，播之既藩，種亦先時而熟。天降嘉種，則又今所有，而古所無也。夫五穀不分，儒者恥之，鹵莽而種，封人戒焉。服田者不知穀品之源流，飽飯者不識盤飱之辛苦，殆由習焉而不察耳，余故考其原始，而先以早熟者著於篇。\n\n\n早稻之時\n《說文》春分而禾生。\n《淮南子》云：春分播穀，二月官倉，六月官少內。註云：二月播種，故官倉也。六月稙稼成熟，故官少內也。\n《齊民要術》云：二月、三月種者為稙禾，四月、五月種者為穉禾。二月上旬及麻、菩楊生種者為上時，三月上旬及清明節、桃始花為中時，四月上旬及棗葉生、桑花落為下時。\n又云：凡種下田，二月半種稻為上時，三月為中時，四月初及半為下時。〈按此書水稻篇云：三月種者為上時，四月上旬為中時，中旬為下時。又與此異。〉\n又云：三月可種秔稻。〈《四民月令》亦有此說。〉四月種秫稻。\n《汜勝之書》云：冬至後一百一十日可種稻。\n又云：種禾無期，因地為時。三月榆莢時雨，膏地強可種禾。\n《袪疑說》云：農家以霜降前一日見霜，則清明前一日霜止；霜降後一日見霜，則清明後一日霜止。五日十日而往，前後同占。欲出秧苗，必待霜止，每歲推驗，若合符節。〈按《授時通考》云：「諺云：清明斷雪，穀雨斷霜。言天氣之常。」〉\n《農桑通訣》云：南方水地多種稻秫，早禾則宜早收，六月、七月則收早禾，其餘則至八月、九月。\n《日詢手鏡》云：橫之農，〈按橫州今隸廣西南寧府。〉每歲二月布種畢，以牛耕田令熟，秧二三寸即插於田，更不復顧，遇無水方往決灌。畧不施耘盪鋤之工，惟薅草一度而已，勤者再之，至六月皆已穫。\n　《欽定授時通考》云：三月栽種早稻，宜上旬。\n又〈授時之圖〉云：正月，修農具，糞地，耕地。二月，種秧，浸稻種。三月，種稻。四月，秧早稻。五月，秧晚稻。六月，熇稻，薅稻。七月，刈早稻。十月，收稻。\n《嘉定縣志》云：五月朔旦為早禾本命日，尤忌雨。\n元劉詵〈秧老歌〉：三月四月江南村，村村插秧無朝昏。〈江南三月插秧，始見於此。又按周庾信詩：六月蟬鳴稻。唐白居易詩：綠科秧早稻、春泥秧稻暖。宋蘇軾詩：種稻清明前。皆早稻之入詩者。〉\n《吳門事類》曰：吳俗以春分節後種，大暑節後刈者，為早稻。芒種節後及夏至節種，白露節後刈者，為中稻。夏至節後十日內種，至寒露節後刈者，為晚稻。若過夏至後十日，雖種不生矣。〈按江南舊俗本以春分節後種早稻，始見於此。考明嘉靖戊申《太倉州志》已引此書，可見早稻宜於二月早種由來久矣。〉\n《月令輯要》云：四月初四日為稻熟日，喜晴。\n\n按凡物樹藝皆有時，况百產之物，稻為貴乎。《農桑通訣》云：「先時而種，則失之太早而不生；後時而藝，則失之太晚而不成。」知時不先，終歲僕僕，時其可違乎。考古書無言早稻，而早藝早收之候，猶時時見於他說。《管子》云：「東方曰星，其時曰春，耕芸樹藝。南方曰日，其時曰夏，五穀百果乃登。」春藝夏登，葢自古有其種矣。余謂《說文》之言「春分禾生」，《淮南子》之言「二月播穀」，此即早稻下種時也。汜勝之言「冬至後一百一十日可種稻」，賈思勰論種水稻有上時、中時、下時，此即早稻分蒔時也。「六月稙嫁成熟」見於《淮南子》，「四月有稻熟日」見於《月令輯要》，此即早稻成熟時也。至於《齊民要術》所云：「二月三月種稙禾，四月五月種穉禾。」《四民月令》所云：「三月種秔稻，四月種秫稻。」《農桑通訣》所云：「六月七月收早禾，其餘則至八月九月。」又可見早、晚二稻之殊，時候區以別矣。余見吾閩自福州以南諸郡，藝種早稻，皆在清明之後，穀雨之前。粵西常暖之田，多於春分前後播種，若山深水寒之地，遲至三月蒔插，無不生者。伏讀　國朝《授時通考》一書，最便民用，其尤簡明者在十二月授時之圖，所云：「二月種秧，三月種稻。」參之古法、今法，無所不同，尤得南北適中之宜，可以補《月令》矣。若夫江南三月插秧，見於劉詵之詩；春分節後種稻，見於《吳門事類》，此則相傳舊俗，為《吳下田家志》所未載者，必皆此邦父老所周知也。何以勸之，曰：時哉弗可失。\n\n\n早稻之法\n《農書》云：南方水稻有三，曰秈，曰秔，曰稬。〈按《農桑通訣》云：早熟曰秈，晚熟曰秔，早晚適中曰稬。〉三者布種同時。每歲收種，取其熟好、堅栗、無秕、不雜穀子，曬乾蔀藏，置高爽處。至清明節取出，以盆盎浸三日，漉出，納草篅中。晴則暴暖，浥以水，日三數。遇陰寒，則浥以溫湯。候芽白齊透，然後下種。須先擇美田，耕治令熟，泥沃而水清，以既芽之穀漫撒，稀稠得所。\n《田家五行》云：「早稻宜用下田。」《齊民要術》曰：「凡下田停水處，燥則堅垎，溼則汙泥，難治而易荒，墝埆而殺種。如水澇，不得種，九月一轉，至春種稻，萬不失一。凡種下田，不問秋夏，候水盡，地白背時，速耕耙耮，頻翻令熟。二月半種稻為上時，三月為中時，四月初及半為下時。漬種令開口，耬耩掩種之，卽再遍耮。苗長三寸，耙耮而鋤之，鋤欲速。每經一雨，輒耙耮。苗高尺許，則冒雨薅之。科大如穊者，五六月中霖雨時拔而栽之。入七月，不復任栽。」今閩中有占城種，即黃秈也，性耐旱，高仰處皆宜種，謂之旱占，其米粒大而且甘，早種早熟，六十日即可穫，為早稻佳種。北方水源頗少，惟陸地霑溼處種稻，其耕鋤薅拔一如前法。\n又云：浸種，宜甲戌、壬午、壬辰、成、開日。早稻清明節前浸，晚稻穀雨前後浸。用稻草包裹一斗或二三斗，投於池塘水內，缸內亦可，晝浸夜收，不用長流水，難得生芽。若未出，用草盫之。浸三四日，微見白芽如鍼尖大，取出，於陰處陰乾，密撒田內。候八九日秧青，放水浸之。稬稻出芽較遲，浸八九日，如前微見白芽，方可種。撒時必晴明，則苗易竪。亦須看潮候二三日復撒稻草灰于上，易生根。\n《天工開物》云：凡早稻種，秋初收藏，當午曬時烈日火氣在內，入倉廩中關閉太急，則其穀黏帶暑氣，〈勤農之家，偏受此患。〉明年田有糞肥，土脈發燒，東南風助暖，則盡發炎火，大壞苗穗，此一災也。若種穀晚涼入廩，或冬至數九天收貯雪水、冰水一甕，〈交春即不驗。〉清明溼種時，每石以數碗激灑，立解暑氣，則任從東南風暖，此苗清秀異常矣。\n又云：凡苗自函活以及穎栗，早者食水三斗，晚者食水五斗，失水即枯。\n又云：插秧，庚午、辛未、癸酉、丙子、己卯、壬午、癸未、甲申、甲午、己亥、庚子、癸卯、甲辰、丙午、戊申、己酉、己未、辛酉、成、收、開日插之。早稻宜上旬。拔秧時輕手拔出，就水洗根去泥，約八九十根作一小束，卻于犁熟水田內插栽，每四五根為一叢，約離六七寸插一叢。腳不宜頻那，舒手只插六叢，卻那一遍，再插六叢，再那一遍，逐漸插去，務要整直。\n《賓州志稿》云：凡糞田以豬糞、灰冀為正，近有用土豆餅者，尤勝，插早禾者多用之，涼水田用石灰及草灰。〈《天工開物》云：「南方磨菉豆粉者，取溲漿灌田，肥甚。豆賤之時，撒黃豆於田，一粒爛土方三寸，得穀之息倍焉。土性帶冷漿者，宜骨灰蘸秧根，石灰淹苗足，向陽暖土不宜也。」州人正用此法。〉\n《陶朱公書》早稻清明前，晚稻穀雨後，稻種須要揀去粒長而色紅者，以河水浸瓦器內，晝浸夜收，芽長二三分許，抖鬆撒于田中。撒時須候晴明天氣。蓋稻草灰於上，隨用大糞澆之。《農書》云：以雪水浸種，倍收且不生蟲。\n　《欽定農政全書》云：雨水節燒乾鑊，以稬稻爆之，謂之孛婁花．占稻色，自早禾至晚稻皆爆一握，各以器列，比並分數，斷高下，以番白多為勝。\n\n按農家者流，古書本少，雖有傳者，或詳於北土而畧於南方，或詳於黍麥而畧於秔稻。《齊民要術》有種稻法，王楨有稻論，皆言晚稻事，而早稻闕如也。惟《農桑通訣》有云：北方禾黍其收頗晚，而稻熟宜早，南方稻秫其收多遲，而陸禾亦宜早，〈按陸禾卽早稻也。〉通變之道，宜審行之。《農政全書》有論占城稻種法，云：「種法，大率如種麥。治地畢，豫浸一宿，然後打潭下子，用稻草灰和水澆之。每鋤草一次，澆糞水一次。至於三，即秀矣。」是為種早稻之法，而語不盡詳焉。言江南農事者，王楨謂耕耙既熟，放水擲種，候苗生五六寸，拔而秧之，江南皆用此法。又云：農家收穫當及時，江南上雨下水，收稻必用喬扞筦架，乃不遺失。元扈先生曰：「吾鄉人多種吉貝，芒種以前甚無暇，夏至前方插蒔，亦有過夏至者，用種不得不多。有小暑後插蒔，而用種如常，則先種麻、燈心、席草之屬，故也。」是雖吳中相沿舊說，然春耕之法廢，耘耙之力疎，過夏至而插，秧種費耗既多，逾十月而穫，雨水損傷尤甚。今人之所苦，皆昔人之所已憂，歲止一收，遲且如此，鹵莽滅裂，無乃太康。今欲勸以種早稻之宜，不可不先告以種早稻之法。余閩人也，頗知吾閩早稻事，及在粵西治思恩府，率民興水利，廣開墾，始知郡中之無早稻也。新開田於東江之上，試種早稻以勸其民，日於耕耘、糞種、收刈之宜，講求而區畫之，是年兩熟，民樂從焉。嘗錄其要者於自輯之思恩勸農書，即種法也。去年七八月間，在所部視防湖河，日登昭關壩，往來田間與田夫野老相勞問，參以下河一切種法，各有不相同而實相同者，葢視古者氾勝之、崔寔、賈思勰、陳旉諸家樹蓺之言，似尚切於時用焉。今分列其法如左，將與江南父老擇而行之，語曰通其變，使民不倦，神而明之，存乎其人，姑以此篇為木鐸之徇也可。\n福建種早晚兩熟稻之法\n福建早稻有十數種，省城哺郭所種，有曰六十黃，有曰劉崎早，有曰乾匣早，有曰珠早，有曰莽早，餘尚不能悉數，而總名之曰六月早。閩清縣亦多六月早，一曰大粒黃，一曰柳早，一曰葉下䭾，又統呼之曰閩清早。〈吾郡各邑皆有，惟舉其土產早稻最多者言之。〉田之已種麥者曰麥地，未種麥者曰白地，留以種秧者曰秧田。〈古田、閩清各縣謂之秧迹田。〉大抵家有十畝之地，以半畝為秧田。〈《農政全書》云：秧田一畝所生秧，供移栽二十五畝。約與此合，古今畝有不同也。〉先於立春之十五日前或十日前，將田中稻根殘藳剗割務盡。〈《周禮．稻人》注：「揚去前年所芟之草，而治田種稻。」正與此合。〉田士曬乾，於是始犁，每畝之土翻作二百餘堆，乃用火化之法，每堆以一束乾草重八七斤者，雜樹葉禾藳，及土燒之。〈《周禮．薙人》欲其化也，則以水火變之。《農書》謂始春耕治之，土暖苗易發作。皆合此意。〉驚蟄節後再犁，放水入田，水土既浹，以跂耙縱橫耙之。〈跂耙即人字耙。《齊民要術》所謂耙頭不時跂足者，此也。〉下種有期，又犁又耙，犁耙熟矣，繼以水踏，摩田使平，〈水踏，一名草踏，與〈農器圖〉之平板相似，秧田用之平泥最妙。又有木碌碡，稻田亦可同用。〉此時水不宜多，僅濕土面寸許而已。秧田既平，約為春分節。先春分三日浸稻種於木槽，去其浮秕者，一畝約穀五六斤，浸水一宿。移貯竹籃，先以濕湯和水一石澆沃，旋以稻草或簑衣罨葢之。次日又以井水淋之，每日二次。又次日，澆水如前法，啟而視之，暖氣盎然，或已見穀芽，或將見穀芽，俱移置大竹籮，芽短及末茁者在中，芽長者環其外，復酓一宿。以水淋之，即以是日春分，撒於秧田，計自浸種至下田前後僅四日也。〈聞江北浸種，八九日始可撒。江南亦須五六日，當由天氣不同。〉善撒種者，以竹箕盛穀芽，夾於腋下，就田撒之，四周停勻，不宜稍有稠稀厚薄。是日必視風定布撒，蓄水只四五分，穀種方不浮泛。立標縛草人鷹俑，防鳥雀之啄秧者。每日至田周巡，俟五六日見秧針，勿為水多所沒，秧長一寸，卽當添水養之。撒播半月以後為清明節，秧莖漸茁，秧色漸青，天暖氣和，秧即易發。亦有欲其速長者，以糞一桶，和水三桶，調之勻滑，用木杓勻潑，便可速成。總之清明後十五日至穀雨節，宜分秧插秧，極遲者不得過立夏。〈分秧插秧，穀雨前後三日皆可。〉凡稻田之不種麥者，先期於立春前犁田燒田，春分後耙田，時不可失。穀雨將至，再加犁耙各一次，必使勻熟，然後用糞一次。田面之凹凸者，用躐地錐平之，〈躐地椎以木為之，制如古者田盪法。〉以待插秧。拔秧之時，切宜輕手，拔得一把即以草束之，計一把可分二十餘叢。每秧一叢，相去七寸，中間留有耘田之路以便人行。善插秧者，隨手分栽，無不正直。插秧後十餘日或二十日，秧苗已活，減放田水，耘田一次，謂之耰草。〈《淮南子》「深耕而熟耰之」即此意。〉耰草即淨，用糞一次。〈若種晚稻，即在此時拔秧插入，謂之參稐。〉又半月耘一次，是時田中但無缺水，只候芒種後、夏至前揚花結實而已。〈芒種後一二日開，謂之灌櫃，前後數日皆畏風，至夏至花齊，即成穗矣。〉早稻之早者，五月下旬已熟。次者小暑半收，大暑全收，俗有「小暑小食，大暑大食。」之諺，而六月早稻之功畢矣。若麥地又種早、晚稻者，大麥三月下旬始穫，小麥四月上旬始穫，其栽秧比之白地只遲半月，先期宜於三月上旬浸種，三十日而秧齊，新麥既收，急即糞田一次，犁耙各一次，四月上旬前後總可插秧，大暑後、立秋前亦穫稻矣。其晚稻豫先寄插者，仍於霜降後照常黃熟，並不相妨也。此田歲共三熟，然十畝之中止有三畝可以如此，以工本稍費，故為之者稀耳。早稻自下種至收穫共止九十日，計秧在田三十日，稻在田六十日也。又六月早穀，別有一種，遲至清明下種，立夏插秧，栽插耕耘工夫皆遲十數日，其行間續插晚稻，不過小滿節至秋分節亦能吐花，霜降後又登熟矣。\n晚稻曰黃秥，向於春分後十餘日浸種，又半月，早稻已耘已糞，晚稻即於此時參插早稻之隙，謂之參稐。六月早稻既刈，晚稻已高一尺或六七寸，名曰稐子，旬日之間勃然速長。約過四五日，即用鋤掘起禾稾，推草一併入泥以壅稻根，謂之推稐。立秋後、處暑前，耘一次，糞一次。田塍有草，亦盡薙之，勿使害苗。白露後又耘一次，至秋分稻已花，水足於田，農已無事。又一月近霜降，盡決田間積水，使田泥速乾，收穫有期，不數日已全熟矣。\n廣西思恩府初種早稻之法\n思恩有早稻，一曰夏至禾，一曰六禾。夏至禾，以三月種，六月熟。六禾，以四月種，七月熟。故欲種兩收者，六禾不如夏至禾，其稻一種而異名，遷江縣謂之早禾，賓州上林縣皆謂之夏至早，惟武緣縣謂之候番，以歲種可兩番熟也。郡屬惟賓州多種之，上林有近賓州界者為卷賢三團，亦僅十餘年來始習其法，惜尚未廣。若郡中與武緣、遷江及十二土州縣司之地，則猶皆未之有聞。余親於郡南之江上，大開水田，試種早稻，求是種而栽焉。葢自道光八年始，自是郡中既得再熟，種者漸多，因手記其蒔蓺之法，頒遠近鄉農以為式焉。其法宜於前一歲十月翻犁，用賓州犁冬法，稻根已化，土氣內蘊，地可使肥。其年正月，鋤草再犁，火以化之，耕耙極熟，放水糞田。春分前期，乃浸穀種，三日之後撒於秧田。一面犁治稻田，以新治水車取水灌注，水與土浹，再三耙之。計將穀雨，秧長六七寸，拔取成束，隨手分栽，每叢相去七寸，不疏不密，俗謂之耙插者是也。插後十日秧活，便耘一次，俗謂之踩田，推泥去草，次第如糞，如是者二三次，總以不見一莖草為度。芒種後，稻花漸吐，未夏至而蔈齊，田中此時不可失水。一過小暑，便可成熟，此一造也。先兹夏至禾在田，晚禾秧種已茁，六月早稻既穫，急治其田，稻稿禾根翻而理之泥中，大助培壅。於是接栽晚稻，一切種法，與早稻同。秋分含苞，及霜降後大熟，又可收割，俗謂之二苗，此兩造也。粵中田事苟簡，農不習勞，邊人舊法拘墟，早種又不常見。余作事謀始，日與農夫講問於田，課人力，占天時，惟擇其所可用，餘皆參考成法及他省農功之簡便者，躬自指示而作興之，隨時纖屑事宜，不能備述，但摭其簡要者如此，俾郡人久遠可行焉。\n江北上下河高郵各州縣種早稻中稻之法\n早稻常種者有三種，一曰四十子，一曰秋前五，米色俱微紅。一曰拖犁歸，微有芒刺。三者以四十日子為上種，秋前五次之，拖犁歸又次之。農家多種四十子稻，以其易熟而米多也。每歲清明節浸稻種，三日後或缸或桶，別為盛貯，再以可葢之物葢之，勿令走氣。俟八九日後稻種發芽，即撒布於秧田。約及一月，秧長六七寸，時近小滿節，水田耕治已畢，乃拔秧而分栽之。未交芒種以前，上下河之田無不蒔插者。約過四十餘日，至小暑後、大暑前，稻已成熟可穫，至遲不過立秋前後。惟江北地氣冷於江南，如有浸種過早，而天氣尚寒者，稻種未下秧田，可以密為保護。如秧已下田，為驟寒凍損者，即當改種五十日子或六十日子，相時補種，皆有收也。\n次早稻亦有二種，一曰五十日子，一曰六十日子。凡浸種、撒種、拔秧、插秧悉如前法，惟較之四十子稻遞遲十日耳。五十子稻，以清明後十日浸種，立秋後十日可穫。六十子稻，以清明後二十日浸種，立秋後二十日可穫，俗所謂中禾稻者此也。\n\n按浙東溫州、台州等府及江西袁州、臨江等府，早稻既種，旋以晚稻參插其間，能先後成兩熟，其種法與福建同。又聞兩湖之間早晚兩收者，以三四五月為一熟，六七八月為一熟，必俟早稻刈後，始種晚稻，安徽桐城、廬江等縣亦然，其種法與廣東、廣西同。但事非目睹躬親，不欲據傳聞之詞以為準，附識於此，以驗夫老於農者。\n\n\n各省早稻之種\n　〈稻品最多，不可枚舉，惟採其早種早收者。〉\n《安徽懷寧縣志》云：秈稻種，遲早不一，其名甚多。田有宜早稻者，秋前收，仍種晚禾。有宜遲稻，七月登場者，有八月九月登場者，大約百日內熟。\n《安徽歙縣志》云：稻有早歸生，六月成。有交秋稬，七月成。\n《安徽來安縣志》云：秈稻種不一，有黃瓜秈者，係祁令帶至，散給邑農，早熟，色白粒小，一名祁公早。〈按祁令名文瀚，康熙間任。〉\n《安徽貴池縣志》云：土宜秔，其名有六十日白、六十日紅、八十日白、下馬早、下馬看、救公饑。\n《安徽太平府志》云：有六十日稻，俗稱拖犁歸。\n《安徽巢縣志》云：有百日秈、六十日秈。\n《浙江秀水縣志》云：秔有早白稻、早稻、六十日稻、再熟稻、靠籬望、救公饑。\n《浙江嘉善縣志》云：稻有早白稻、六月紅。\n《浙江山陰縣志》云：早稻，六月早熟。\n《浙江臨海縣志》云：稻夏熟者名早禾，冬熟者名晚禾。早禾早者，一名六十日，一名隨犁歸，一名梅裏白。次早者，一名白婢暴，一名赤婢暴。\n《浙江龍游縣志》云：稻有六十日禾。\n《浙江西安縣志》云：江西早、六十日禾，俱六月熟。\n《浙江宜平縣志》云：稻有六十日黃。\n《江西通志》云：撫州府有五十日占，田家種以續食。\n又云：廣信府早穀，有救公饑、三朝齊、六十日占、九十日占等名。又有冬早，穀粒似早色而芒長。\n又云：臨江府有救公饑，色白味香甘。\n《江西建昌縣志》云：稻秔之早者，有望暑白、救公饑、刷帚早、一坵水諸名。秫之早者，曰大稬，有赤、白二種。又有晚秥稻，晚稬稻之類，則刈早稻而復植於早出者。\n《江西德化縣志》云：早穀有駝犁白、留姑早、王瓜早、六十日、九十日等名。\n《江西新建縣志》云：稻之屬，救公饑、一坵水、七十日早、百日早。\n《江西奉新縣志》云：稻有救公饑、隨犁歸、七十日早、百日早。\n《江西武寧縣志》云：稻有百日占、救公饑、一坵水、望暑白。\n《江西高安縣志》云：稻有救公饑、七十日早、百日早。\n《江西上高縣志》云：早穀有茅葉早、五十工、洗白早、頓齊秥、蘇州早、童子秥、撫州早、紅米早、白穀稬、紅菱稬、黃扁稬、鐵腳稬。\n《江西鉛山縣志》云：稻有救公先、三朝齊。\n《江西東鄉縣志》云：稻有早秥、救公饑、下馬看。\n《江西南豐縣志》云：稻有五十日秥、六十日秥、百日秥。\n《江西廣昌縣志》云：稻有六十日秥。\n《江西宜春縣志》云：稻有五十日秥、六十日秥、八十日秥、百日秥。\n《江西雩都縣志》云：有早稻，有大穀早。\n《江西寧都州志》云：稻有六旬黃、七旬熟、救公饑、金包銀。\n《江西龍南縣志》云：稻有六月早、七月早。\n《江西定南縣志》云：稻有六月熟。〈按定南縣今改為廳。〉\n《江西萍鄉縣志》云：稻有百日秥、救公早。\n《江西瑞金縣志》云：稻有早稻、金包銀。\n《江西安遠縣志》云：稻有早禾。\n《江西興安縣志》云：早穡有六十日早、上早等名。\n《江西瀘溪縣志》云：稻之屬，有早黏，有遲黏，有稬稻，名目不一。其早黏，春社日前後浸種，立夏前後蒔，立秋而熟。最早者名五十日黏，次早者名六十黏，他種青黃不接，而此兩種先可食，田家種以繼不足，俗云救公饑是也。餘一名桅上早，有紅、白二種，七十日始熟。白沙黏，三月種，六月熟，米圓而大。江東早，耐寒多粒。黏禾稻與早禾同熟，即五十日稬也。\n《江西清江縣志》云：稻最早熟者名救公饑，色白，味香甘。\n《湖北黃梅縣志》云：早稻曰洗耙早、救公饑、流水早、一刀齊、飛上倉、黃金稬。\n《湖北德安府志》云：稻有黏者，黏之類有三，曰早稻，曰遲稻，曰晚稻。早者則有所謂落地黃、救公饑、一坵水、等苞齊、接早、江西早，此布種宜早。⿱䒩且穀者，其種法不必浸種分秧，但耕田下子，五六十日可實。湖人被水害者，水退不遑他穀，故多布此，然亦須田，山原不多藝。\n《湖北枝江縣志》云：有早稻，俗名五十黏。\n《湖北羅田縣志》云：稻有七十日秈、三朝齊。\n《湖北咸寧縣志》云：稻有六十日早。\n《湖北漢陽府志》云：稻之屬，有洗耙早、沲犁回、一坵水、七十日黏、接早子、等苞齊、落地黃、雀不知、江西早。\n《湖北蘄水縣志》云：黏之屬，有五十黏、六十黏、七十黏、金包銀黏。\n《湖南湘鄉縣志》云：稻有江西早、金包銀。\n《湖南新寧縣志》云：稻秔之屬，有六十日黏、金包銀、六月白、江西早。\n《湖南衡陽縣志》云：稻有兩接早、救饑早、百日黏。\n《湖南寧鄉縣志》云：穀種十有一，曰竹枝黏，又名落花黃。洗鎻早、救窘糧，收甚早。六十日黏，有高腳、短腳之分，收亦早。百日黏，亦名大穀早。以上色俱白。油紅黏，一名紅米早。以上收頗早。\n《湖南邵陽縣志》云：稻之屬有秔𥂐穀早、五十日黏、六十日黏、夜齊早、雞婆早、祁陽早、赤鬚早、桐子、白沙黏，皆熟於六月中。\n《湖南永明縣志》云：早稻之品，百日黏、鼠牙黏、蘆荻黏、短穀黏、冷水黏、李家稬、白雉稬、早地禾、赤米黏、白米黏、寶慶禾。\n《福建福州府志》云：今福州秔稻，歲一熟者曰大冬，山田冬種曰旱占，霜降後熟者曰天降來、曰薰提秈，與早稻同熟者曰黃芒，與晚稻同熟者曰占城。早稻卽穫後，苗始蕃，亦與晚稻同熟者曰稐，出洲田者曰土稐。與早稻同熟者曰早秫，與晚稻同熟者曰晚秫，與大冬同熟者曰大冬秫。\n《福建福清縣志》云：早稻有白、赤二種。信州早，種出信州。副院早，種出天竺副院。金城早，色紅。占早，種出占城。稐早，稻既穫後其苗始藩。\n《福建蒲田縣志》云：有大冬稻、早稻、晚稻。早稻春種夏熟。\n《福建泉州府志》云：稻之屬，早稻有赤白、二種。晚稻有赤、白二種。寄種與早稻同下種，早稻刈後更發苗，至十月結實，有芒，米赤色。又一種無芒青晚，埭田多種之，其種與收俱遲于早稻一月，米色赤。占城稻，耐旱，其色有白、有斑、有赤，自種至熟僅五十餘日。\n《福建惠安縣志》云：占城稻，耐旱，瀕海春多雨，至夏常旱，此穀自種至收僅五十日，備旱之地多種之，亦有赤、白二種．\n《福建龍溪縣志》云：稻有早稻，春種夏熟．有晚稻，秋種冬熟．又寄種，與早稻同種，與晚稻同收。\n《福建長泰縣志》云：秔稻種有早晚。早六月收，米盡白，有山東、安南等名。晚十月收，米赤、白兼，白名斑點、柳仔，赤名大稻、回洋等不一。\n《福建浦城縣志》云：小早，九十日熟，米有赤、白二種，無芒，六月收。大早，一百二十日熟。\n《福建建寧縣志》云：六十黏、百日黏、秋風黏、溫涼黏、陝西黏、清流黏、肥猪黏、大穀黏、八月白、穫黏、金城禾、光頭禾，以上早稻，春分節後插，大暑節後刈。\n《福建寧德縣志》云：稻春種夏熟曰早稻，早稻有白早、有烏早、有金城早，即占城早也。\n《福建大田縣志》云：稻有早仔、金城早。\n《福建尤溪縣志》云：秔有南安早、江西早、百日早，宜初春種。又一種附春稻種而與秋同熟，謂寄種，亦秔屬。\n《廣東番禺縣志》云：黏米早熟，有望夫岡、早糲、新會黏、黃黏、南京白、料禾澗各種，五月收。\n《廣東增城縣志》云：稻多黏，早熟有冷黏、赤穀黏。\n《廣東龍川縣志》云：早稻有黏、秔、稬三種。有六月熟者。\n《廣東惠來縣志》云：秔之屬，有六十日、金包銀。\n《廣東平遠縣志》云：稻有白黏、赤黏、百日子、南安早，俱早收。\n《廣西通志》云：秔，江南呼為秈。桂林府有早、中、晚三收。有早秈、掛耙秈、黃瓜秈、百日秈、六十日秈、蟬鳴稻，皆早收。長毛秈、蛆黏、紅秈、白秈、貴州秈，皆晚收。\n又云：柳州府陸四禾、晚六禾，俱以熟之先後為名。\n《廣西柳州府志》云：秔稻各種俱稱禾，有六月禾、七月禾、八月禾及晚禾等名，惟馬平數種皆備，夏秋間雨水均調則大熟。\n《廣西慶遠府志》云：有白黏、六禾黏，俱六七月熟。百日黏，由播種至收穫計百日。\n《廣西泗城府志》云：有早禾，實小而堅，登場收穫殊早，俗呼為夏至禾。\n《廣西平樂府志》云：早禾，春分秧，小暑穫。晚禾，夏秧秋穫，亦有十月穫者。\n《廣西潯州府志》云：蟬鳴稻，六十日熟。\n《廣西南寧府志》云：稻有六月秔、六月秥、六月稬、早秥、早稬。\n《廣西新寧州志》云：稻有早穀、淥禾穀。\n《廣西橫州志》云：稻有六月秔、早黏。\n《廣西思恩府志》云：早禾，曰夏至禾，三月種，六月收。晚禾，四五月種，九十月收。\n又云：稻之早種早熟者，謂之陸禾，有六月禾、七月禾、八月禾，皆早稻也。其八月底九月間始收者，則謂之遲禾。\n又云：稻有數種，黏者曰稬，又謂之秫。不黏者為秔，亦謂之稉。秔之小者為秈，秈早熟，故曰早稻。秔晚熟，故曰晚稻。\n又云：秈之類，有粒短而米精白者，四月種，七月熟，謂之陸禾，即蟬鳴稻也。有四月種，六月初旬熟，約七八十日收者，其種自占城來，謂之番禾，言更番迭種也。\n又云：有粒小似秈而白稃白芒，與早稻齊熟者，亦黏如稬，謂之秈稬，言秈之穤也。\n又云：旱禾，宜種陸地，稈短，粒短，稃厚，即旱稑也，有秈有秫，亦有早晚二種，其早者五月熟，晚者八月熟。\n又云：稻有數種。一名寒穀，十二月下種，伍月熟。一名七穀，二月下種，六月熟。一名繆穀，三月下種，七月熟。\n又云：上林縣大禾下秧恒在三月，有三十餘日便插者，有至四五十日乃插者，各因其土之所宜也。語云：「穀雨下秧芒種插」亦祗言其槩耳。黏禾收於七八月，稬禾收於八九月霜降前後。又有二月下秧，三四月插，六七月收，是種六禾也，此種可以救乏。\n又云：上林縣黏有二種。五月收者曰夏至禾，六月收者曰六禾。十餘年前，巷賢三團無此二種，十餘年後，則種六禾，近年又種夏至禾，以二種可以救急。而夏至禾收後，猶可種他稻，此人之意計不窮也。\n又云：上林縣早禾之種，一曰美利，〈皮赤，粒白，氣香。〉一曰知雞，〈又曰牛鳴。皮赤，粒帶青。新煮，牛聞香則鳴，故名。〉一曰藍禾，〈有稬、秔二種，皮黃，粒白。〉一曰綿禾，〈稬、秔二種，皮黃，粒白。〉一曰卜馬，〈皮烏，粒赤。〉一曰卜渺，〈皮烏，粒赤。〉一曰卜漢，〈皮、粒俱紅。〉一曰容禾，〈稬、秔二種，皮黃，粒白。〉一曰同胡，〈皮赤，金鬚，莖粒俱長，有赤、白粒二種。〉一曰勁禾，〈皮土色，粒白。〉一曰狐禾，〈一種烏皮，一種花皮，粒俱白。〉一種黑墨，〈皮黑，粒白。〉\n又云：遷江縣，早禾，五月熟。六禾黏，六月熟。七月黏，七月熟，有紅白數種。八月粘，米有紅白數種，八月熟。⿱⼭𠓦禾，有秥、稬、秔三種，⿱⼭𠓦地種，六月熟。\n《雲南鶴慶府志》云：冷水稻，三月栽，六月熟。\n《雲南雲龍州志》云：穀有六月熟。\n\n按許慎言「春分生禾」，葢得天地中和之氣為最早。然方以智謂「赤道之下，兩度春秋，則穀草隨之。北遠日地，有五穀不生者。」故九州之中，亦必秉天地之和，居高下之宜者，始有早稻。乃余聞　御園早稻，康熙間嘗種之熱河　避暑山莊，每歲於　聖駕避暑時用之。即已早熟，是塞外尚可種，而中土之無不宜可知矣。河南光州之稻有駝犁回，陜西西鄉縣之稻有黃瓜早，是北省尚可種，而南方之無不宜尤可知矣。古陰陽書曰：稻生於柳或楊，八十日秀，秀後七十日成。計自生至熟凡百有五十日，何其久也。今之早種早熟者，近只四十日，次亦五六十日，禾易長畝，速莫甚焉。惟同一早稻也，有名異而實同者，亦有此無而彼有者，有先種而後熟者，又有後種而先熟者，見聞所及，品彙為繁，如以日計者，曰四十日，曰五十日，曰五十工，曰六十日，曰七十日，曰六旬黃，曰七旬熟，曰八十日，曰九十日，曰一百日。以月舉者，曰六月早，曰六月熟，曰六月秔，曰六月黏，曰六月稬。以節候占者，曰梅裏白，曰望暑白，曰夏至禾，曰蟬鳴稻。以方言稱者，曰麥爭場，曰早歸生，曰救公饑，曰救公先，曰靠籬望，曰洗耙早，曰隨犁歸，曰拖犁歸，曰雀不知，曰白婢暴，曰赤婢暴，曰刷箒早，曰留姑早，曰一刀齊，曰飛上倉，曰等苞齊，曰兩接早，曰金包銀，曰救饑早，曰救窘糧，曰下馬看。以地著者，曰江酉早，曰蘇州早，曰撫州早，曰江東早，曰祁陽早，曰信州早，曰副院早，曰金城早，曰占城早，曰新會黏，曰陜西黏，曰清流黏，曰南安早，曰山東，曰安南。以色辨者，曰六月紅，曰紅米早，曰早紅蓮，曰落地黃，曰赤鬚早，曰桐子白，曰赤米黏，曰白米黏，曰黃芒，曰南京白，曰駝犁白。又有以庶物名者，曰竹枝黏，曰黃瓜秈，曰蘆荻黏，曰茅葉早，曰紅菱稬，曰青芋稻，曰鼠牙黏，曰白雉糯。此在農家父老，尚或言人人殊，而士大夫未歷田間，所不知者殆半。是以黃省曾之《稻品》，徐光啟之《穀名考》，均於早稻一種，言焉不詳，詎知今之異種嘉生，且有悉數之而不能盡者乎。夫司稼之辨穜稑，知其名而懸於閭。草人之掌土化，相其宜而為之種。余故博稽志乘，舉凡天下之有早稻者，悉為排比而臚陳之，挂漏雖多，而某州某邑之或宜五種，或宜三種，大畧不出於此，非徒為多識之助，亦欲勸於吳中稻種之外，廣訪多栽，生生自庸，庶有益焉。\n\n\n江南早稻之種\n《演繁露》云：「國語曰：『越大夫種謀曰：今吳既大荒薦飢，市無赤米。』案：赤米今有之，俗稱紅霞米，田之高仰者種之，以其早熟且耐旱也，然則越時已有此米矣。」\n《中吳紀聞》云：「紅蓮早稻，從古有之，陸魯望詩云：遙為曉風吟白菊，近炊早稻識紅蓮。」〈按《吳郡志》亦云：紅蓮稻，自古有之，米粒肥而香甘。〉\n《賓州志稿》云：占城稻，一名畬稻，唐人詩「五月畬田收火米」是也。田之亢者及高原皆可種，西越在在有之。宋祥符中，曾遣使就福建取萬斛，給兩浙、江淮，以資田之苦旱者。則此種葢江以南概有之矣。\n《蘇州府志》云：六十日稻，四月種，六月熟，米小，色白。遲者八十日熟，又名早紅蓮，又名救工飢。麥爭場，三月種，六月熟，謂與麥爭登場也。\n《松江府志》云：瓜熟稻，此種最貴，計布種及收成不過七八十日。麥爭場稻，三月種，六月熟，郡農有本力者，先種少許以療飢，農人甚賴其利。\n《常州府志》云：穀之屬，如白稻、秔稻、秈稻、早稻、晚稻、稬稻，與他郡無異，惟香珠稻、紅蓮稻則產於於武進者佳。\n《長洲縣志》云：稻有六十日稻，四月種，六月熟，米小，色白，遲至八九十日熟，一名早紅蓮，又名救公饑。\n《嘉靖吳縣志》云：紅蓮稻，皮紅，米半有紅粒，味香。小秈禾，熟最早，農家蒸穀礱米，賴以續食。早稻，即占城稻，二三月插蒔，至六月熟。赤稻，高田所種，米紅而粒尖，性硬。〈按赤稻即早熟之紅霞米。《南史》沈昉為新安太守時所載之桃花米也。〉冷稬，種宜良田，大暑節可刈，稃黃，米白粒黃。\n《吳縣志》云：稻之屬，紅蓮稻、早白稻、烏口稻、早稻、下馬看、瓜熟稻、救公饑。\n《崑山縣志》云：稻之屬，有早秔稻、六十日稻、救公饑、下馬看、紅蓮稻、麥爭場、烏口稻、百日赤稻。\n《崑山新陽合志》云：穀之屬，有紅蓮米、〈色赤，味香，早熟。〉早白稻、下馬看、〈即三朝齊。〉趕陳稬，早熟粒長。\n《常熟縣志》云：紅蓮稻，芒長，粒大。早白稻。救公饑，六十日可望熟，又名早紅蓮。麥爭場，最早熟。百日赤，芒赤，米白，早熟。占城稻，即早稻。時裏白，早熟，一名節澳稻。\n《太倉州志》云：秔稻，春分節後種，大暑節後刈，為早稻。芒種節後及夏至節種，白露節後刈，為中稻。夏至節後十日種，寒露節後刈，為晚稻。過夏至後十日，不成種矣。早曰早白、早烏、早紅蓮、八月白。又有圓白而稃黃，大暑可刈，曰蘆花稬，性耐旱，多收，又曰瞞官稬，佃多喜種。\n《上海縣志》云：秔稻宜水，有一種曰香子，色斑，粒更小，以三五十粒入他米炊之，芬香可愛，謂之香𥣬，七月熟。秈稻，粒稍細，耐水旱，有六十日稻，米小，色白，一名帶犂回，三月種，五月熟。百日赤，芒赤，米白，一名挈犁望，三月種，六月熟。小秈，一名早秈，三月種，七月熟。金釵稬，粒長，最宜釀酒，得汁倍多，三月種，七月熟。\n《青浦縣志》云：稻有六十日稻、百日赤、紅蓮稻。\n《江陰縣志》云：紅蓮稻，芒紅，粒大，米最佳。白稻，有早白，晚白，早者六十日可熟。烏鬚稻，熟最早，性柔稈弱。瓜熟稻，極早而粒長，又曰六十日、救公饑。\n《靖江縣志》云：米白早熟曰早黃川，即早白稻。粒大而佳，曰早紅蓮。早熟，曰救公饑，亦曰金升稻。曰拖犂歸。初秋可蒔，曰六十日。\n《鎮江府志》云：大稻之種，曰時裏，曰紅蓮子，曰下馬看。小稻之種，曰六十日，曰八十日，曰一百日，百日種，自占城來。〈按黃省曾《理生玉鏡》云：毘陵小稻之種，亦有六十日秈，八十日秈，百日秈，是常州亦有其種也。〉\n《六合縣志》云：稻之屬，六十日稻、下馬看、救公饑、靠籬望、洗耙早、五十日熟、蟬鳴稻。\n《揚州府舊志》云：秈稻早而耐旱，宋大中祥符間，遣使至占城求其種，分給江淮。\n《揚州府志》云：稻之屬，有六月秈、早白、下馬看、六月白、救公饑、拖犂歸、梅裏黃、雀不知、泰州紅，又名海陵紅，皆秔類。〈按海陵紅，即高郵州之六十子。〉\n又云：穀有五十日、六十日。\n《儀徵縣志》云：邑多秈，一曰瓜熟。〈按此種三月種，六月熟。〉\n《隆慶高郵州志》云：秈有苞裏齊。\n　《欽定授時通考》云：高郵州物產，早稻，五十日、六十日、六月秈、拖犂歸、早白稻。\n《高郵州志》云：四十日、晏五日、望江南、秋前五、江西早，以上早熟。過山龍、雞腳黃、吳江早、江芒子、黃羅傘、大紅旗、愽十分、烏衫子、銀條秈、一水秈、大頭秈、頂芒秈、牛口秈、黃瓜秈，以上中熟者。〈按今州產早稻有三種，一曰拖犂歸，其稻有芒，一曰秋前五，一曰四十子稻，米色俱微紅。民間所種者，四十子稻為多。其次早之稻亦有二種，一曰五十日子，一曰六十日子，各邑所謂中禾稻者，此也。〉\n《寶應縣志》云：稻有六月白、早紅蓮、五十日，七月上旬即熟。拖犂歸，七月熟。趕上陳，七月熟。雀不知，七月熟。\n《泰州志》云：稻有海陵紅，俗名泰州紅，雀不知，隨犂歸，救公饑，六十日白。〈按隨犂歸，今俗名曰水裏鬼。泰州紅，今俗名曰六十子。〉\n《揚州十場志》稻有御秈稻。〈按是志成於康熙間，時方　頒御稻米於江南，當即此種。〉\n　《欽定授時通考》云：通州物產，稻種最多，早熟者曰救公饑，曰拖犂歸，初秋可蒔曰六十日。\n《通州志》云：穀之屬，秔稻稬也，有早黃、晚黃、早白、晚白、早紅、晚青、青芒、白芒、青鬚、黑皮、黃稑、烏節、焦黃、鷺鷀白、串珠、了田青。早熟者曰救公饑，曰拖犂歸。初秋熟日六十子，亦曰海陵紅。早白，最先熟。\n《清河縣志》云：秈秔之早熟者曰早稻。\n《鹽城縣志》云：稻有秔、稬二種，有早、晚二熟。\n《高郵州新志》云：穀屬，四十日、五十日、六十日、拖犁歸、晏五日、望江南、秋前五、江西早、趕上城。〈以上早熟者九種。〉班秈、六月秈、過山龍、雞腳黃、吳江早、拖犁撒、江芒子、青芒子、潮水白、黃羅傘、瓜兒熟、大紅旗、博十分、烏衫子、齊睂秈、龍瓜秈、鮣魚秈、葉裏秈、苞裏齊、小赤秈、小白秈、麻觔秈、大鵝秈、大香秈、小香秈、銀條秈、一水秈、大頭秈、頂芒秈、觀音秈、牛口秈、黃瓜秈、蘆桿秈。〈以上中熟者三十三種。〉早白稻、晚白稻、搶場白、軟頸白、羊鬚白、宅兒白、青稭白、青芒兒、頂霜白、香白稻、海裏秀、齊頭白、大晚稻、小晚稻、黃花稻、小黃稻、深水紅、鶴腳烏、下馬看、弔殺雞、了田青、牡猪苓、秋風稬、麻觔稬、烏絲稬、雀不覺、羊鬚稬、丁頭子、金殼黃、粉皮稬、馬鬃稬、紅稬、女兒紅、虬芒稬、胭脂稬、留親家母。〈以上晚熟者三十六種。〉早中禾東鄉多種，秈稻西鄉北鄉多種，稬白稻南鄉多種。郵地窪下，上河濱湖，下河近閘，水發於時伏，農人壅圩運軸，勞不安枕。若遇大水，望秋而廬舍沒者多矣，故早禾宜家種數畝，可當古之下熟。〈按是志臚列早中晚稻較舊志為尤詳，因補錄於此。〉\n\n按邱瓊山嘗謂江南秔稻，昔惟一收，今有早禾，宜通行南北，俾民兼種，且欲以昔無今有者課有司，此論實發前人所未發。然以江南之所宜物考之，赤米早熟，見於國語，則自吳已有之。紅蓮早稻，見於陸龜蒙詩，則自唐已有之。至宋真宗命以占城稻頒給江惟，似猶其後焉者也。今驟而語人曰，吳中本有早稻也，必相率而疑。乃合各府州縣志書而觀之，有瓜熟稻，有救公饑，亦曰救工饑，有麥爭場，有紅蓮稻，有六十日稻，有百日赤，有早白，有早紅蓮，乃蘇、松、太三府州產也。有六十日秈，有八十日秈，有百日秈，乃常、鎮二府產也。太倉州以春分節後種，大暑節後刈者，為早稻；芒種節後及夏至節種者，為中稻；夏至節後十日種，寒露節後刈者，為晚稻。而高郵州有早熟之稻九種，為早稻；中熟之稻三十三種，為中稻；晚熟之稻三十六種，為晚稻。其播種及收穫之候，亦大同小異，此江南、江北各有早、中、晚稻之所同也。若以種類較之，長洲、崑山、常熱、上海、青浦及常州、鎮江各屬邑之六十日稻，與六合、高郵、泰州、通州同。吳縣靖江及松江各屬邑之瓜熟稻，與高郵州儀徵同。長洲、吳縣、常熟、太倉、青浦、靖江、丹徒之早紅蓮，與寶應、高郵同。吳縣、崑山、新陽、鎮江各屬邑之下馬看，與揚州、六合同。吳縣、崑山、新陽、常熟、江陰、靖江之早白，與揚州、通州、高郵同。蘇州各邑及靖江之救公饑，與揚州通州、泰州、六合同。靖江之拖犁歸，與通州、高郵、寶應同。蘇州之御稻，與揚州十場同。江陰之晚白、太倉之早紅皆與通州同。上海之小秈，與高郵同。其餘尚有同種異名，又皆隨其鄉俗相傳，不勝指數，此又江南、江北早稻種類時候之所同也。夫江南多種秔而罕種秈，已歷有年所矣，然昔年先疇𤱶畝之留貽，與夫　本朝苑田之頒種，民間惟十存四五，或十無二三焉，若不及今求之，其種幾不絕如綫矣。余讀《農政全書》最喜元扈先生之言曰：「美種不能彼此相通者，正坐懶惰耳。倘有俯同斯志者，盍憗圖焉。凡種不過一二年，人享其利，即亦不煩勸相。」至哉言乎，方將述之以告吾民，而尚慮其無徵不信也，乃備考大江南北早稻之種，以見諸府州縣志者為據，而傳聞諮訪，猶不敢以濫收焉。《淮南子》曰：「欲知地道，物其樹。」《說苑》曰：「農人擇田而田，田者擇田而種之，豐年必得粟。」準此意也。相高下，視肥墝，觀地宜，明詔期前後，於是隨地覓取早稻，以時力田焉。吾民必先信於早種之就近可求，而從此發生無窮，試之必大效也，豈曰小補之哉。\n\n\n再熟之稻\n《水經注》云：九真太守任延，始教耕犂，俗化交土，風行象林，知耕以來，六百餘年，火耕水耨，法與華同。名白田，種白穀，七月大作，十月登熟。名赤田，種赤穀，十二月作，四月登熟。所謂兩熟之稻也。\n《齊民要術》云：今世有黃稻、黃陸稻、青稗稻、豫章青稻、尾紫稻、青杖稻、飛青稻、赤甲稻、烏陵稻、大香稻、小香稻、白地稻、孤灰稻，一年再熟。\n《大學衍義補》云：臣按，地土高下燥濕不同，而同於生物，生物之性雖同，而所生之物則有宜不宜焉。土性雖有宜不宜，人力亦有至不至，人力之至亦或可以勝天，况地乎。宋太宗詔江南之民種諸穀，江北之民種秔稻。真宗取占城稻種散諸民間，是亦裁成輔相，以左右民之事。今世江南之民皆雜蒔諸穀，江北民亦皆種秔稻。昔之秔稻，惟秋一收，今又有早禾焉，二帝之功及民遠矣。後之有志於勤民者，宜傲宋主此意，通行南北，俾民兼種諸穀，有司以其勸相之數為考課焉。\n《三山志》云：周禮職方氏，揚州，穀宜稻。州古揚州南境也，故稻之名亦不一，今州倚郭三縣兩熟，早種曰獻臺，曰金洲，曰秫；晚種曰占城，曰白香，曰白芒，通謂之稻。至外縣名色尤多，按《閩清圖經》早稻之種有六，曰早占城、烏羊、赤城、聖林、清甜、半冬，而烏羊最佳。晚稻之種有十，曰晚占城、白茭、金黍、冷水香、櫛倉、奈肥、黃矮、銀城、黃香、銀朱，而白茭、稬水香最甘香，奈肥獨宜卑濕最腴之地。糯米之種十有一，曰金城、白秫、臙脂秫、黃秫、魁秫、黃⿱艹巵秫、馬尾秫、寸秫、臈秫、牛頭秫，而寸秫顆粒最長。葢諸邑亦或通有之。占城相傳其種自占城國來，大中祥符五年，淮浙微旱，遣福建取種三萬斛，分給令種蒔之，今土俗謂之百日黃是也。〈按宋徐經孫詩：湖田種稻重收穀。許敦仁詩：負郭湖田插兩收。皆吾閩事。〉\n《閩書》云：左思三都賦：國稅再熟之稻。宋馬益詩：兩熟潮田天下無。葢美閩稻也。《說文》謂稻為秔。秔，稌屬也。稬亦名秫，《字林》云：稬稻黏而秔稻不黏。今之食米皆秔稻，釀酒則稬稻也。《閩中記》云：閩人以稬稻釀酒，其餘蹂粉，歲時以為糰粽粿糕之屬。福州曰秔曰秫，春種夏熟曰早稻，秋種冬熟曰晚稻。歲一熟者曰大冬，山田冬種者曰早占。霜降後熟者曰天降來、曰薰提。與早稻同熟者曰黃芒。與晚稻同熟者曰占城，曰稐，又曰土稐。歲再熟者曰金洲，曰白香秫，又曰稬。與早稻同熟者曰早秫，與晚稻同熟者曰晚秫，與大冬同熟者曰大冬秫。\n《天工開物》云：凡稻穀，形有長芒、短芒，〈江南名長芒者曰劉陽早，短芒者曰吉安早。〉長粒、尖粒，圓頂、扁面不一。其中米色，有雪白、牙黃、大赤、半紫、雜黑不一。溼種之期，最早者春分以前，名為社種，最遲者後於清明。凡播種，先以稻麥𧀎包浸數日，俟其生芽，撒於田中。生出寸許，其名曰秧。秧生三十日，即拔起分栽。若田畝逢旱乾水溢，不可插秧。秧過期老而長節，即栽於畝中，生穀數粒結果而已。凡秧田，一畝所生秧供栽二十五畝。凡秧既分栽後，早者七十日即收穫。〈秔有救公饑、喉下急，稬有金包銀之類，方語百千不可殫述。〉最遲者，厯夏及冬，二百日方收穫。其冬季播種，仲夏即收者，則廣南之稻，地無霜故也。凡稻旬日失水，即愁旱乾。夏種秋收之穀，必山澗源水不絕之畝，其穀種亦耐久，其土脈亦寒，不催苗也。湖濱之田，待夏潦已過，六月方栽者，其秧立夏播種，撒藏高畝之上，以待時也。南方平原田，多一歲兩栽兩穫者，其再栽秧，俗名晚稬，非秔類也。六月刈初禾，耕治老膏田，插再生秧，其秧清明時已偕早秧撒佈，早秧一月無水即死，此秧厯五兩月，任從烈日暵乾無憂，此一異也。凡再種稻，遇秋多晴，則汲灌與稻相終始。\n《農田餘話》云：閩廣之地，稻收再熟，人以為穫而再種，非也。其鄉以清明前下種，穀雨蒔苗，一壠之間稀行密蒔，先種其早者，旬日後復蒔晚苗於行間，俟立秋成熟，刈去早禾，乃鉏理培壅其晚者，盛茂秀宜然後收其再熟也。〈按吾閩早稻，六月熟，俗有「小暑小食，大暑大食」之語。廣西則夏至已熟，皆不及秋也。此云「立秋成熟」誤矣。〉\n《異物志》云：交趾稻夏熟，農者一歲再種。\n《偽越外紀》云：稻一年再熟。今浙江溫州，稻一歲兩種。廣東又有三種田，地氣暖，故也。\n《理生玉鏡》云：烏秈，粒大而芒長，秸柔而韌，飯之香美，浙中以供賓客及老疾孕婦。三月種，七月收，其田以蒔晚稻，可再熟。\n　《欽定廣羣芳譜》云：摭稻，春種夏穫，七月再插，十月熟。烏口稻，一名冷水結，再蒔而晚熟，色黑而耐水與寒。\n《福建福州府志》云：歲再熟者，為金洲，為白香。\n《福建莆田縣志》云：早稻穫後，即插晚稻，歲可兩收。\n《福建仙遊縣志》云：年兩收者，春種夏熟為早稻，秋種冬熟為晚稻。\n《福建惠安縣志》云：平原之地暖常多，驚蟄後即漬種，至秋初而熟，謂之早稻，又翻治其田種冬稻。\n《廣東番禺縣志》云：稬米有兩熟，早熟五月收，晚熟十月收。\n《廣東會同縣志》云：秔稻，長芒，百箭，俱二熟。\n《廣西梧州府志》云：粵稻多早熟，春分前秧，小暑前穫，名五月黏。諺云：小暑小收，大暑大收。皆早禾。早禾收，再犁田種晚禾，夏秧秋穫，亦有十月穫者，皆晚禾，即吳都賦「國稅再熟之稻」。郭義恭《廣志》南方地氣暑熱，一歲田三穫，故交州有三熟之米，上農膏壤或間有之。蒼梧岑溪又有雪種，十月種，二月穫。即一歲三田，冬種春熟也。\n又云：梧州府月令，孟春之月，田功既興。仲春之月，晨功畢作。季春之月，催耕鳴。仲夏之月，早禾登。季夏之月，新穀既登，亟播晚種。孟秋之月，秧針重碧。仲秋之月，黏始穫。\n《廣西通志》云：陸川縣月令，正月，土膏動，農治耕具。二月，春分早種。四月，早稻秀，晚種播。五月，早稻實。六月，溽暑，早稻登場，插晚禾，農事忙。八月，八白禾熟。九月，晚稻始穫。十月，農事畢。\n《廣西武宣縣志》云：早稻即早造，清明種，小暑收，亦名夏至白，又名蟬鳴稻。大暑收成者名百日稻。晚稻八月收成者為一造。其早稻收後，翻藳復種，霜降後收成，俗名二苗。\n《廣西思恩府志》云：稻有稬、秔、黏三種，惟黏禾最早，有五六月熟者名夏至禾，六月熟者曰六禾，獨夏至禾收後可復種。\n又云：黏禾之種，有穋禾，七月穫；有夏至禾，六月穫，每年可種兩次。\n又云：早禾收後，更種晚禾，九月末旬再熟。又有晚稻收後，十月復種，至次年四月收者，謂之寒稻，言耐寒也。有粒長色深黃，禾高穗長而晚熟者，謂之交秈，葢其種自南交來也，秈之類推此為上品。又有一種，五月種，十月收者，謂之十月稻，收番稻後，種此最宜，是歲亦再熟也。\n又云：賓州上林縣，有種兩造禾者。武緣縣方言謂之餱番，亦名番禾，謂歲種兩番也，即再熟稻，三月插秧，六月熟，復種之，九月再熟。\n又云：上林縣種大禾與六禾，多一年一造。〈俗以一種為一造。〉更有兩造者，正二月下秧，三月插田，六月收穫，收後復插，至秋冬之交則又熟矣。〈俗謂前一造為夏至禾，後一造為二苗。〉\n《廣西賓州志》云：一種春分時撒種，穀雨後插，小暑後熟，謂之夏至早禾，刈後復種，謂之晚禾。一種立夏插，至立秋收，謂之六禾。又一種，清明始撒種，小滿插，秋分收，謂之七禾八黏。一歲之中，四、五、八、九數月謂之農忙月。\n又云：賓稻有稬、秔、秈三種，水、旱二類。稬、秔皆八月前後熟，惟秈有早、中、晚三收。五月熟謂之早禾，六月熟謂之七禾八黏。早禾收後可復種，故一歲兩熟。\n《思恩府志》云：有與番穀攪勻下秧，其種止參番穀十之一。及分種後，其苗抽在番禾中，一本只一二芽，番禾熟則並刈之。刈後乃抽芽大發，至十月乃熟者，土人謂之攪番稻，其穀細長無芒，米精白而黏，亦秫類也。\n又云：一名混交穀，下秧時與穋穀交勻齊種，可省兩次犁田之勞。至七月穋穀既穫，混交穀即大發，九月始收。一名野穀，撒在曠野，間穫有秋，俗呼為無糧穀。\n又云：參雜稻，以兩種參半種之，六月收時養其苗，九月再收，米多漿汁，有秫味。\n《廣東石城縣志》云：芮稻，二月與早種拌擂，刈早禾後，乃芒目彗井謹賢藍白腆蒼況土四伯營二本而再芮生。〈按以上四條皆一本而再秀再實者，此稻之異種也。〉\n\n按《周禮》土方氏，辨土宜。注云：土宜，謂九穀植穉所宜。毛詩大全孔氏曰：重穋植穉，生熟早晚之異稱。此即早晚稻再熟之始。《通雅》云：《詩》「十月穫稻」，今晚稻也，六月收者曰早稻。《稻品》云：「三月種秔，四月種秫，皆謂之稻。秔之小者謂之秈，秈之熟也早，故曰早稻。秔之熟也晚，故曰晚稻。」但此特論早晚二稻之別，非言再熟也。余謂二十四氣，周公所定，其於三月也，繫以穀雨節。考《孝經緯》云：斗指辰為穀雨，言雨生百穀也。故魏高陽太守賈思勰以穀雨種稻為中時，知古者已以穀雨種早稻矣。其於五月也，繫以芒種節。考《三禮義宗》云：五月芒種為節者，言時可以種有芒之穀，故以芒種名。余按〈地官．稻人〉夏以水殄草而芟夷之，澤草所生，種之芒種。註：謂稻之有芒者。今晚稻多有芒，正與此合，知古者又以芒種種晚稻矣。用天之道，制農之時，再種再收，其當即權輿於此乎。若夫背陰國有浹日稻，一月三熟．婆登國有月熟稻，每月一熟。南海晉安有九熟之稻，一歲九登。天竺烏萇二國，稻皆一歲四熟。儋耳旱稻曰山禾，一歲連收三四熟。或謂其地皆在炎方異域，土暖易生，荒遠無稽，固勿論已。以余所知，浙東、閩南、廣東、廣西及江西、安徽歲種再熟田，居其大半。近聞兩湖、四川在在亦漸蓺此。今之所有，勝於古之所無，必猶拘拘於穀性土宜，有是理耶。余居福州，親見吾鄉附郭田畝，白地種稻者歲兩熟，麥地種稻者歲三收，四體既勤，利亦倍焉。〈萬歷間福州府志云：厥田中下宜稻，畝歲再穫，其高田間種麥。今俗以不種麥者為白地，種麥者為麥地。每於四月刈麥之後，仍種早晚雨稻，故歲有三熟，而農力勤可知矣。〉又嘗聞之，臺灣百餘年以前，種稻歲只一熟，自民食日眾，地利日興，今則三種而三熟矣。憶在粵西時，行部上林賓州之間，農人為余言，其地數十年前亦惟一熟，近則漸種兩造，〈其俗以一種為一造，兩種為兩造。按《管子》云：凡草土之道，各有穀造。註云：造，成也。義當取此。〉無不歲倍收矣。盡人事以補天時地利之偏，美利盍有極乎，今特舉之以為農勸，而敘次古今再熟之種，皆於篇中以類相從，願世之僇力治田者，不畏難，不惜費，毋輟工，毋違時，其始雖若繁勞，而早晚並栽，工本有限，及其先後皆熟，一年之計抵兩年焉，亦在為之而已。至若再撩之發苗，芮生之拌擋，混交穀之穫而始秀，參雜稻之養而復抽，異種旅生，同稱再熟，而其品僅見，亦並存焉。\n\n\n江南再熟之稻\n吳都賦云：國稅再熟之稻。\n《山堂肆考》云：唐元宗開元十九年，揚州奏再熟稻一千八百頃，其粒與常粒無異。\n《蘇州府志》云：百日種，一名喇嘛稻，又名西番秈，三月種，五月熟，一歲兩收，粒長而色赤，作飯有香如香秔。〈舊志有百日赤，稻芒赤，米小而白，殆亦此類。〉康熙五十五年頒種，葑門外二十四都六七圖常佃之。〈按康熙間，以御稻米一歲兩種能成兩熟，　命頒給其種於江浙督撫織造，令民間種之，即此稻也。〉\n《崑山縣志》云：稻之屬三十六，有再熟稻。\n\n按江南再熟之稻，首見於左太沖〈吳都賦〉，李善注云：農者一歲再種；張銑注云：南人種稻一歲再熟。由此觀之，此邦再種再熟事最古矣。宋時江南又止一收，真宗以占城早稻種給江淮，遂與晚稻先後並種。方以智謂江淮以南田多三收，可知江左土宜，尚有不止於兩熟者。惟昔之農夫克敏，必有古法相承，顧乃日久而失其傳，吁可異也。我　聖祖仁皇帝重農勸穡，凡於各省穀種之宜，耕穫之候，無不周知。嘗　詔頒御稻之種於江浙兩省蓺之，並有一歲兩種之　諭，降之播種，利莫大焉。今《蘇州府志》所載百日種，一名喇嘛稻，一名西番秈，三月種，五月熟，一歲兩收，相傳為康熙五十五年所頒，當即御稻米之種，葑門外二十四都六七圖聞尚有蓺之者，惜不多耳。有人言江北下河州縣，前數十年稻兩熟。余去秋以防河駐召伯埭，親見早、中、晚稻之種皆備，而竟無再種者，心嘗疑之，以詢老農，皆謂嘉慶九年以前罕水災，種稻一歲得兩熟。九年以後，湖水秋漲，五壩輒開，田惟恐淹，故但倖其一收，而不可以再種。此乃信由水患之相阻，而非關於風土之不宜，江南地暖土腴，豈尚下河諸邑之不若乎。余為此勸，以早稻始，而以再熟之稻終，皆必證以此邦所固有之田功，告以此邦所可愛之土物，民如我信，庶幾易知易從乎。伏讀　聖祖仁皇帝聖諭有曰，夏秋之間，麥禾不接，得此早稻，利民非小，若更一歲兩種，則畝有倍石之收，將來葢藏，漸可充實。　上之所以為民思深慮遠者若此，樂其樂而利其利，當如何每飯不忘耶。昔河陽無稻，陳襄以種稻之法教之，而田不蕪。魯山無早稻，江翺以建安之種授之，而歲倍熟。所謂視己成事，余尤願有司董之用休也。《漢書》謂周制種穀必雜五種，以備災害。《大學衍義補》謂人力之至，可以勝天。所謂民生在勤，余尤願吾農鍥而不舍也。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:30.995Z",
  "sourceUrl": "https://zh.wikisource.org/wiki/%E6%B1%9F%E5%8D%97%E5%82%AC%E8%80%95%E8%AA%B2%E7%A8%BB%E7%B7%A8"
}