{
  "id": "192784",
  "title": "汝南圃史",
  "author": "Wikisource Contributors",
  "excerpt": "自序\n余性癖閒嗜淡，每於坳堂隙地邀漢陰丈人、青門野叟相與商蒔花、課竹、鋤豆、種瓜之法。綠煙埋檻，紅雨沉牕，不使金谷梓里傲人於千載，是吾迂也。旣而染指雞肋，羈身京洛，政苦黃塵蔽面，故園清夢時時在鶯巢蝶隊間。適王君仲至貽我花史十卷，閱之，乃周允齋先生所輯，一時幽馨異彩披拂几案，覺塵土腸胃灑然若洗，真不減沸鼎中清泠泉也。稍恨詮集未該，漫取架頭野牒，并標耳目覩記，若竹木蔬藜菜菽之屬，葺為若干卷，使世有豪杰自閟不炫，簪紱而喜，托南山種豆，北郭澆花，怡神養志以銷烏兔，顧不必乞槖駞之秘藏，而四時收植調理之妙，一一如眎諸掌矣。雖然種植小經綸也，灌漑小雨露也，習得此三昧，轉為用世之術，安知非秉化育撫林總默輔，...",
  "category": "survival",
  "content": "\n自序\n余性癖閒嗜淡，每於坳堂隙地邀漢陰丈人、青門野叟相與商蒔花、課竹、鋤豆、種瓜之法。綠煙埋檻，紅雨沉牕，不使金谷梓里傲人於千載，是吾迂也。旣而染指雞肋，羈身京洛，政苦黃塵蔽面，故園清夢時時在鶯巢蝶隊間。適王君仲至貽我花史十卷，閱之，乃周允齋先生所輯，一時幽馨異彩披拂几案，覺塵土腸胃灑然若洗，真不減沸鼎中清泠泉也。稍恨詮集未該，漫取架頭野牒，并標耳目覩記，若竹木蔬藜菜菽之屬，葺為若干卷，使世有豪杰自閟不炫，簪紱而喜，托南山種豆，北郭澆花，怡神養志以銷烏兔，顧不必乞槖駞之秘藏，而四時收植調理之妙，一一如眎諸掌矣。雖然種植小經綸也，灌漑小雨露也，習得此三昧，轉為用世之術，安知非秉化育撫林總默輔，聖王之治，深培造化之功也哉。以故，余力慵而中止意倦而輒廢者，迺命望兒廣采而竟其局，以見不佞誡子之微意，固亦有在也。然剏者允齋，竟者吾父子，署曰《汝南圃史》，以問後世復有茂叔再出者，請更廣之。\n萬曆庚申花朝吳郡周文華題於西圃之香蝶寮。\n\n\n總目\n卷之一　　月令\n卷之二　　栽種十二法\n卷之三　　花果部\n卷之四　　木果部\n卷之五　　水果部\n卷之六　　木本花部上\n卷之七　　木本花部下\n卷之八　　條刺花部\n卷之九　　草本花部上\n卷之十　　草本花部下\n卷之十一　竹木部、草部\n卷之十二　蔬菜部、瓜荳部\n汝南圃史總目終",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:28.960Z",
  "sourceUrl": "https://zh.wikisource.org/wiki/%E6%B1%9D%E5%8D%97%E5%9C%83%E5%8F%B2"
}