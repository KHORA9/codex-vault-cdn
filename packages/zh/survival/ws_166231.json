{
  "id": "166231",
  "title": "木棉譜",
  "author": "Wikisource Contributors",
  "excerpt": "裴淵《廣州記》曰：蠻夷不蠶，采木綿為絮。范敏政《遯齋閑覽》曰：林邑等國出吉貝布，木棉為之。方勺《泊宅編》曰：南海蠻人以木棉紡織為布，布上出細字雜花卉，尤工巧，名曰吉貝布，卽古白疊布也。諸番雜志曰，木棉，占城、闍婆國皆有之。今已為中國珍貨，但不自本土所產，不能足用。邱濬《大學衍義補》曰：漢唐之世，木棉雖入貢中國，未有其種，民未以為服，官未以為調，宋元間傳其種，關、陝、閩、廣首得其利，蓋閩、廣海舶通商，關、陜接壤西域故也，然是時猶未以為征賦，故宋、元食貨志皆不載，至我朝乃徧布於天下，利視絲枲蓋百倍焉。\n　　趙翼《陔餘叢考》曰：謝枋得有謝劉純父惠木棉詩云，嘉樹種木棉，天何厚八閩，厥土不宜桑，蠶事...",
  "category": "survival",
  "content": "　　裴淵《廣州記》曰：蠻夷不蠶，采木綿為絮。范敏政《遯齋閑覽》曰：林邑等國出吉貝布，木棉為之。方勺《泊宅編》曰：南海蠻人以木棉紡織為布，布上出細字雜花卉，尤工巧，名曰吉貝布，卽古白疊布也。諸番雜志曰，木棉，占城、闍婆國皆有之。今已為中國珍貨，但不自本土所產，不能足用。邱濬《大學衍義補》曰：漢唐之世，木棉雖入貢中國，未有其種，民未以為服，官未以為調，宋元間傳其種，關、陝、閩、廣首得其利，蓋閩、廣海舶通商，關、陜接壤西域故也，然是時猶未以為征賦，故宋、元食貨志皆不載，至我朝乃徧布於天下，利視絲枲蓋百倍焉。\n　　趙翼《陔餘叢考》曰：謝枋得有謝劉純父惠木棉詩云，嘉樹種木棉，天何厚八閩，厥土不宜桑，蠶事殊艱辛，木棉收千株，八口不憂貧，江東易此種，亦可致富殷，奈何來瘴癘，或者畏蒼旻，吾知饒信間，蠶月如岐豳，兒童皆衣帛，豈但奉老親，婦女賤羅綺，賣絲買金銀，角齒不兼與，天道斯平均，所以木棉利，不畀江東人。據此，則宋末棉花之利尚在閩中，而江南無此種也。元人陳高有種花詩云，炎方有穜樹，衣被代蠶桑，舍西得閒園，種之漫成行，苗生初夏時，料理晨夕忙，揮鋤向烈日，洒汗成流漿，培根澆灌頻，高者三尺強，鮮鮮綠葉茂，燦燦金英黃，結實吐秋繭，皎潔如雪霜，及時以收斂，采之動盈筐，緝治入機杼，裁翦為衣裳，禦寒類挾纊，老稚免淒涼。陳高，元末人，而隙地初學種之，則其來未久可知。\n　　元始祖本紀，至元二十六年置浙東、江東、江西、湖廣、福建木棉提舉司。明史食貨志，明太祖立國初，卽下令民田五畝至十畝者，栽桑、麻、木棉各半畝，十畝以上倍之，令稅糧俱編為條銀，而所種多少則聽民自便。\n　　邑種棉花自海嶠來，初於邑之烏泥涇種之，今徧地皆是。農家賴其利與稻麥等，孟祺、苗好謙、暢師文、王禎之屬，謂地之高仰者，無往不宜，洵非誣矣。今棉花有白有紫，自瀕海所種轉販至邑中者曰沙花，邑產曰杜花。杜之為言，土也，邑人於棉花，止謂之花，而不言棉，此猶閩人呼蔫以葉子，越人號柑為果樹，夫人而知之也。\n　　江花出楚中，棉不甚重，二十而得五，性強緊。北花出畿輔、山東，柔細中紡織，棉稍輕，二十而得四。浙花出餘姚，棉少重，二十而得七。吳下種，大都類此。更有數種稍異者，一曰黃蒂，穰蒂有黃色，如粟米大，棉重。一曰青核，核色青，細於他種，棉重。一曰黑核，核亦細，純黑色，棉重。一曰寬大衣，核白而穰浮，棉重。此四者，皆二十而得九。黃蒂稍強緊，餘皆柔細中紡織。又一種曰紫花，浮細而核大，棉輕，二十而得四。\n　　種者於清明前以溼灰拌花子布之，鋤鬆地上，上覆以土。三四月間生苗，其根獨而直，葉形銳而有角，盛夏莖漸頳黑。開小花如錦葵，色鵝黃，中復有紅紫暈一層，甚可觀。結實時，每穗作三兩房，房之嫩者曰花盤，老者曰花鈴子。花未熟透而堅結如溼絮者曰僵囊。凡花早收者曰早花，晚收者曰晚花，花經霜而采色微糙者曰霜黃花。\n　　孟祺《農桑輯要》栽木棉法：擇兩和不下濕肥地，於正月地氣透時，深耕一二遍，作成畦町。每畦長八尺，闊一步，內半步作畦面，半步作畦背。下種：先一日，將地連澆三次。以水淘過子，取瓦盆覆一夜，次日用小灰搓得伶俐，撒畦內，上覆厚一指，勿再澆。待六七日，苗出齊時，旱則澆灌。\n　　王禎《農桑通訣》云：收子下種，初收者未實，近霜之子不可用，惟於中間時月采取為上。旣經日曬，帶棉收貯，種時碾出。老農云：棉種必於冬月碾取，生氣收斂，曬曝上車，不傷萌芽。春時生意茁發，便不宜近日，先洩其生氣矣。凡棉子碾過，用臘雪水浸，則花不蛀，亦能早。或云：鰻魚汁亦佳。\n　　凡田來年擬種稻者，可種麥；種棉者，勿種也。諺曰：歇田當一熟。言息地力，卽古代田之義。若人稠地狹，萬不得已，可種大麥或稞麥，仍以糞壅力補之，決不可種小麥。凡高仰田可棉可稻者，種棉二年，翻稻一年，即草根潰爛，土氣肥厚，蟲螟不生。多不得過三年，過則生蟲。三年而無力種稻者，收棉後，周田作岸，浸水過冬，入春凍解，放水候乾，耕鋤如法，可種，亦不生蟲。\n　　棉田秋耕為良，穫稻後，即用人耕。又不宜耙細，須墢岸起，令其凝冱，來年凍釋，土脈細潤。正月初，轉耕，或用牛轉。二月初，轉，此轉必撈蓋令細。清明前作畦畛欲闊，溝欲深。後更於白地上鋤三四次，則土細而草除。鋤白，一當鋤青，二去草，自其萌芽故。\n　　南土虛浮烝濕，翻耕首年，十全無患，三年以後，土仍虛浮，復生地蠶，或遇梅雨濯露，根遂多萎壞。苟地蠶，斷根食葉，一蟲之害，赤地數武。翻耕不辦，亦宜如前法，冬灌春耕，以實其田。\n　　凡棉田於種前先下壅，或糞、或灰、或豆餅、或生泥，多寡量田肥瘠。剉豆餅，勿委地，仍分定畦畛，均布之。吾鄉密種者，切勿過十餅以上，糞不過十石以上，懼太肥，虛長不實，實亦生蟲。又有草壅法，秋種苕饒草於田中，刈葉壅稻，留根壅棉。若草不甚盛，將大麥、蠶豆等並掩覆之，其收有倍他壅者。\n　　水土氣過寒，糞力盛峻熱，惟生泥能解水土之寒，亦能去糞之熱，使實繁而不蠹。諺曰：生泥好，棉花甘國老。但下糞須在壅泥前，泥上加糞，并泥無力。餘姚法，罨豆後，仍上生泥，生泥不止去熱，亦令蟲少，種疊地花者不可不知。\n　　種棉之法有二：將子隨手撒畦內，上覆以土，用木碡碌滾實者，漫種也。將木椿打地成眼，量子多少放入，用足踐之者，穴種也。吾鄉皆漫種甚密，間有穴種者亦不聞倍收，而諸家皆力言密種少收之害，豈水土各有所宜耶，抑習俗相沿不能驟返也，為備錄數說於後，以俟課耕者擇其利病焉。《便民圖纂》種法云：用水浸子，片時漉出，以灰拌勻。候芽生，於糞地上每一尺作一穴，種六七粒。待苗出時，密者芟去，止留旺者二三科。常掐去苗尖，勿令太高，高則不結子。元扈先生曰：木棉，一步留兩苗，三尺一株，此相傳古法。依此則能雨、耐旱，肥而多收。《圖纂》作於近代，云一尺一穴者者太密，此邇來密種少收之濫觴也。\n俗云：千稏萬稏，不如密花。此言最害事，稀不如密者，就極瘠下田言之，所謂瘠田欲稠也。田之肥瘠在糞，多寡在人勤惰耳。若田肥，自不得密，密即青酣不實，實亦生蟲，故稀種則能肥，肥則實繁而多收。棉之幹長數尺，枝間數尺，子百顆，畝收二三石，其本性也，今人密種少收，皆其夭閼不遂者耳。又曰：齊魯人種棉者，既壅田下種，率三尺留一科。苗長後，籠乾糞，視苗之瘠者，輒壅之，畝收二三百斤以為常。餘姚海壖之人種棉極勤，亦二三尺一科，長枝布葉，科百餘子，收極早，亦畝得二三百斤。其為畦廣丈許，中高旁下，畦間有溝，深廣二三尺，秋葉落積溝中爛壞，冬則就溝中起生泥壅田。歲種蠶豆，至春，翻罨作壅，卽地虛，行根極易，又極深，則能久雨，能大旱大風，故肥而多收。如吾鄉之密種，而又用齊魯之糞肥、餘姚之草，安得不青酣而蟲蠹耶。\n張五典，山東信陽人，明萬歷乙卯按吳，行部至海上，時六月初，察視田間，花苗多穉弱，三五為族，根以上尺許無蓓蕾。曰：江左賦役繁重，全賴田收，而樹藝無法，歲得半入，此傷農之大者。手書種法，刻而傳之，曰：種之時，在清明穀雨節，以霜氣旣止也。或生地用糞耕蓋後種〈句〉或花苗到鋤三遍〈句〉高聳，每根苗邊用熟糞半升培植。鋤非六七遍盡去艸茸不可。種之疎密，苗初頂兩葉時，止剗去草，顆宜密，留以備死傷。再鋤尚宜少密，三鋤則定，苗顆宜疎不宜密。大約每花苗一顆，相距八九寸遠，斷不可兩顆連並。苗之去心，在伏中晴日，三伏各一次。有苗未長大者，隨時去之。花性忌燥，燥則濕蒸而桃易脫落。花忌苗並，並則直起而無旁枝，中下少桃。種不宜晚，晚則秋寒，〈早則〉桃多不成實，卽成亦不甚大，而花軟無絨。去心不宜於雨暗日，雨暗日去心，則灌聾而多空幹。此北方種花法也，北方地高寒，尚宜若此，況此中地溼燥，何不可以此法行之。\n《農政全書》曰：漫種者，子粒浮露，根不入土，故雨濯其根，風寒中其根，多死。更梅時鋤卻一再遍，苗葉有餘，根力不足，遇淒風寒雨，早種十日半月者，中寒盡萎。遲種者，種苗俱穉，與草同生，已入盛夏，不懼寒凍，可得苟全，而生計薄矣。今括四句訣曰：精揀核，早下種，深根短幹，稀科肥壅。又，元扈先生曰：棉花密種有四害。苗長不作蓓蕾，花開不作子，一也。開花結子，雨後鬰蒸，一時墮落，二也。行根淺近，不能風與旱，三也。結子暗蛀，四也。種棉不熟之故，有四病：一秕，二密，三瘠，四蕪。秕者，種不實；密者，苗不孤；瘠者，糞不多；蕪者，鋤不數。\n　　凡種植以早為良，吾吳濱海多患風潮，若比常時先種十許日，到八月潮信，有傍根成實者數顆，卽小收矣。但早種遇寒，苗出多死。今得一法，於舊冬或新春初耕後，畝下大麥種數升，臨種棉，并麥苗掩覆之。麥根在上，棉根遇之，卽不畏寒。用此法，可先他田半月十日種。\n　　棉花遇大水淹沒，七日以下水退，尚能發生。若過八九日，必須翻種矣。遇大旱，戽水後得雨復損苗，須較量陰晴，方可。凡棉性不宜驟雨驟熱，滂沱方歇，而驕陽繼照，則根爛花脫。其初生時多雨，而草長過之者不害，農家謂之草沒花。\n　　種棉者或共大麥下種，夏穫麥，秋則穫棉，謂之麥雜花。溝中𨻶地皆種豆，謂之豆溝。元扈先生曰：田溝側，勿種豆，疑慮傷災，利其微獲者，下農夫也。尺寸空餘，少俟即枝葉森布，補豆一簇，害苗十數，赤豆更甚。由此觀之，麥雜花亦不可種。\n　　苗初生時，天有雨，則草生叢中，幾不可辨，是須以鋤頭細細去之，名曰脫花。貧者一家并力合作，則壯丁健婦相雜於道，至有女舉趾而男為之餉食者，每當酷熱之時，流汗沾衣，最為勤苦。大抵鋤棉，須七次以上，又須及夏至前多鋤乃佳。諺云：鋤花要趁黃梅信，鋤頭落地長三寸。\n　　方制府觀承云：苗有壯傾，異於常莖者為雄，本不結實，然不可盡去，備其種，斯有助於結實者。\n　　棉花漫種者，易種難鋤，穴種者反之。漫種者，下種宜密，鋤時簡別而痛芟之令疏。穴種者，穴四五核，鋤時簡別去留之，留不得過二苗。二者高五六寸，以塊亞其中而平分之，使根幹相去，面面生枝。簡別之法，老農云：一二次鋤去大葉者，此巨核少棉種也，三鋤後去小葉者，此秕不實種，而油浥病種也。右說亦出《農政全書》。\n　　花熟時，人㩦一袋取之，曰捉花。捉花宜小兒，蓋花之高者不過二尺許，偉丈夫則傴僂矣。凡日色晴爽，捉花者旣往他處，而回顧已經采摘之花，又復開放，謂之前捉後白，如是者倍收。捉花旣已，其幹可用為薪，燒之勝於蘆葦，名花萁。萁未拔時，遊手輩竊其零星綴枝上者，以博一醉，相遇於野田草露間，為物主所呵而不讓，至有鬥毆成訟者，俗謂之捉落花。\n　　《農政全書》曰：壯土吉貝賤而布貴，南方反是，吉貝則汎舟而粥諸南，布則汎舟而粥諸北。今邑之販戶皆自崇明、海門、兩沙來，土人惟碾去其子，賣於諸處，以性強緊，不中紡織也。邑產者另有行戶，晨挂一稱於門，俟買賣交集戶外乃為之，別其美惡而貿易焉。少者以籃盛之，多者以蒲包，一包如盤，兩包如合。數年中祇以亢旱，故間有自丹陽販至，謂佳於沙產，然江北絕無至者，豈時會之不同與。\n　　花不曬不可碾，以有溼氣，則子粘不脫也。曬花之具，以葦箔張於衣桁上，薄薄攤之，翻騰數遍，至日暮方可取用。若遇陰雨，以竹格安火盆上烘透，俟冷再烘，始不還性。貧家或有趁炊飯罷，去鬴烘之者。然此二法，易令色不明潔。\n　　攪車，今謂之軋車，以木為之，形如三足几，坐則高與胸齊。上有兩耳卓立，空耳之中，置木軸一，徑三寸，有柄，在車之左，以右手運，其機向外。復置鐵軸一，徑半寸，有輪，在車之右，以左足運，其機向內。皆用木楔籠緊，中留尺許地，取花塞兩軸之𨻶，而手足胥運，則子自內落，無子之花自外出，若雲靉靉然，名花衣。\n　　按，軋車古制甚鉅而無足，止高二尺許，軸端俱作掉拐，〈卽柄也，曲而便于推挽。〉其末皆不透。兩人對坐，其旁一人喂花軸𨻶，其用力勞而所得不多，故易以四足車。厥工祇一人兼之，然其坐也，一足偏左而用力不專，所得又不能多，故易以三足車。車制之大小相似，惟四足者其輪如十字，三足者只一木段劌其中，隆其兩頭，以搖轉取勢耳。往見一說云：今之攪車，一人可當三人；句容式，一人可當四人，或卽三足、四足之分。又云：太倉式，兩人可當六者，不知何似。\n　　彈花弓，剡木所為，長五尺許。上圓而銳，下方而闊，弦粗如五股線。置弓花衣中，以槌擊弦作響，則驚而騰起，散若雪，輕如煙，名熟花衣。於是約熟花衣作帶形，削細竹一莖為心，一手執其末，一手執木板，如緜矩者〈綿矩絕類方敦，蓋背有系可執，用張繭緜。〉𧠃之，一推一卻，花衣乃捲竹上，卽抽出此竹，其狀外員而中空，名條子。\n　　《方言》曰：趙、魏間謂之歷鹿車，東齊海岱之間謂之道執，或謂之繀車，卽今紡車也。制比紡苧麻者差大，以木為之，有背有足，首置木鋌三，形銳而長，刻木為承，其末以皮絃襻連一輪上，復以橫木名踏條者，置輪之竅中，將兩足抑揚運之。取向所成之條子，粘於舊縷，隨手牽引如繅絲，皆繞鋌而積，是名棉紗。\n　　古人稱紡紗者謂輪動絃轉，續於莩繀，皆成緊縷。按《通俗文》曰：織纖謂之繀，受緯曰莩。莩，蘆管也。今紡者將就經緯時，始從木鋌上，翻紡於蘆管以去其粗斷不勻之縷，從無所謂續於莩繀者。或昔無木鋌之制，故紗有紡成經緯者，有止賣紗者，夜以繼日，得斤許，卽可糊口。善紡者能四繀，三繀為常，兩繀為下。江西樂安人聞能五繀，往見四繀者，已將棉條併執食指中，不知五繀又用何法。\n　　手車有兩耳，疊立矮木牀上，夾一大竹輪於中，其鋌有木承承之，然後以粗線環鋌末及輪，輪心有軸，穿耳端出。人以一手搖輪，一手曳棉條而成一縷，小兒女用以消夜，伴織而已。若郡城有紡鐵鋌者，紗極緊細，而償亦甚貴。\n　　以棉紗成絍，古用撥車，持一繀周匝蟠竹方架上，日得無幾。繼用軠牀，制如交椅，其上豎列八繀，以掉枝牽引，分布成絍，便於前。今則取所謂如交椅者，令一人負之而趨，一人隨理其緒，往來數過，頃刻可就，名其所負者曰經車。\n　　成絍後，次乃用漿，漿必須細白好麫，調法不可大熟，熟則令紗色黑，不可太生，生則令紗不緊。在糊盆浸過一夕，值曉露未晞，或天陰不雨時，植竹架於廣場，繂其兩端，以竹帚痛刷，候乾。於分絍處，間以交竹，捲如牛腰，然後上機，此種最貴，名刷紗。次則捲之成餅，列肆賣之，名布經團，燥者多斷，濕者多霉黦。又有以棉紗作絞，入漿水，不復帚刷，而成絍，名漿紗，最下。\n　　吾邑以百里所產，常供數省之用，非種植獨饒，人力獨稠，抑亦地氣使然也。蓋北方風日高燥，棉繀斷續，不得成縷，縱能作布，亦稀疏不堪用。南人寓都下者，朝夕就露下紡，或遇日中陰雨亦紡，不則徙業矣。肅寧人穿地窖數尺，作屋其上，簷高於平地二尺許，穿櫺以透陽光。人居其中，借溼氣紡之，始能得南中什之一二。\n　　《傅子》曰：舊機五十𦆛者五十䌰，六十𦆛者六十䌰。馬生者，天下之名巧也，患其遺日喪巧，乃易以十二䌰。今女紅惟用二䌰，又為簡要。按䌰俗呼踏腳，或一、或二、或三、或四，䌰之多寡，視布之花文為增減，不定二䌰也。凡布密而狹短者為小布，松江謂之扣布。疎而闊長者為稀布。產邑中，極細者為飛花布，卽丁孃子布。產邑之三林塘，文側理為斜文，文方勝者為整文，文稜起者為高麗，皆邑產，他處亦間有之。若染成，而以刀刮布，有芒如氆氌者，為刮絨，非女紅也。\n　　明季從六世祖贈長史公精於陶猗之術，秦晉布商皆主於家，門下客常數十人，為之設肆收買，俟其將戒行李時，始估銀與布，捆載而去，其利甚厚，以故富甲一邑，至國初猶然。近商人乃自募會計之徒，出銀采擇，而邑之所利者，惟房屋租息而已。然都人士或有多自搜羅，至他處覓售者，謂之水客。或有零星購得而轉售於他人者，謂之袱頭小經紀。\n　　染工有藍坊，染天青、淡青、月下白；紅坊，染大紅、露桃紅；漂坊，染黃糙為白；雜色坊，染黃、綠、黑、紫、古銅、水墨、血牙、駝絨、蝦青、佛面金等。其以灰粉滲膠礬塗作花樣，隨意染何色，而後刮去灰粉，則白章爛然，名刮印花。或以木版刻作花卉、人物、禽獸，以布蒙版而砑之，用五色刷，其砑處華采如繪，名刷印花。\n　　有踹布坊，下置磨光石版為承，取五色布捲木軸上，上壓大石如凹字形者，重可千斤。一人足踏其兩端，往來施轉運之，則布質緊薄而有光。此西北風高燥之地，欲其勿著沙土，非邑人所貴也。\n　　閩粵人於二三月載糖霜來賣，秋則不買布而止買花衣以歸，樓船千百皆裝布囊累累，蓋彼中自能紡織也。每晨至午，小東門外為市，鄉農負擔求售者肩相磨、袂相接焉。至被褥、衣袴所用棉絮，皆取黃晦不中經緯者，土人搗羊腸為弦彈之，價不甚貴。或有收裝過敗絮，補綴成片，以巨艇趕江淮間，買之貧民，藉以御寒，價愈賤矣。\n　　木棉子性解毒，能治惡瘡、乳癰。榨為油，其渣可飼牛羊及糞田。油色紫而渾，以之注鐙則不明，以之和蔬則味酵，但其直頗賤，市肆間私買之，以為菜油、豆油之蘭亭贗本。\n　　黃道婆，本邑人，流落崖州、海嶠間。元元貞中，攜紡織具歸，傳其法於烏泥涇人，人皆大獲其利。婆死，立祠祀之。明張之象復塑其像於寜國寺，今城中渡鶴樓西北小巷內，亦立廟祀之。邑之女紅，歲時羣往拜禮，呼之曰黃孃孃，但所塑者如三十許好女子，殊失實矣。\n　　舊傳黃道婆能於被褥帶帨上，作折枝、團鳳、棊局花文，邑人化而為象眼、為綾文、為雲朶、為膝襴胸背。明成化間，流聞禁庭，遂織造龍鳳、斗牛、麒麟袍服，而染大紅、真紫、赭黃等色，工作胥隸並緣為姦，一疋有費至白金百兩者。宏治改元，首罷之，此種遂絕。今郡中綾布，以絲為經，以木棉為緯，亦多有花文，但價不甚貴。\n　　禹貢曰：島夷卉服，厥篚織貝。蔡註云：葛越木棉之屬，蓋以卉服來貢，而吉貝之精者，則入篚焉。至史稱梁武帝造木棉皁帳為儉朴，似非當日所尚。而唐詩所詠光明白㲲巾者，則又甚珍之。或布有粗細不同也。今木棉布之佳者，每尺未嘗過錢五十，而西藏佛布有至白金數十一，端其卽古之白㲲歟。\n　　張勃《吳錄》云：交趾安定縣有木棉樹，高數丈，實如酒杯，有緜如蠶，可作布，名曰白緤。而陳繼儒雜誌云：粵中木棉極高大，開花紅如佛桑，結子作絮，但可置裀褥中。所說與《吳錄》異，當以陳說為是。\n　　沈懷遠《南越志》，桂州出古終藤，結實如鵝毳，核如珠珣，治出其核，約如絲緜，染為斑布。又云：南詔諸蠻不養蠶，惟收娑羅木子中白絮，紉為絲，織為幅，名娑羅籠段。祝穆《方輿志》云：平緬出娑羅樹，大者高三五丈，結子有紉緜，織為白氈，名兜羅緜，與娑羅籠段疑一物也。今吳楚間有草蔓生，俗名麻雀冠，結子亦可紉為木棉布緯，光白如銀。按王磐《野菜譜》云：雀兒緜單，二月熟，可作𧅴，不知卽此否。按數者皆木棉類。《孟子》七十者可以衣帛矣，當時通用之布，只是苧麻類耳，冬月衣苧麻則寒，衣帛則煖，故老人年至七十，血氣卽衰，必籍緜繭以溫其體。若今木棉之安燠，反過於帛，而無所嫌為布矣，物美而適宜，直賤而易得，其利溥哉。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:23.412Z",
  "sourceUrl": "https://zh.wikisource.org/wiki/%E6%9C%A8%E6%A3%89%E8%AD%9C"
}