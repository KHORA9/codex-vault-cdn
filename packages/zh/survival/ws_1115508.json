{
  "id": "1115508",
  "title": "種藥疏",
  "author": "Wikisource Contributors",
  "excerpt": "種藥疏\n　　　　吳郡俞宗本編　屠本畯校\n\n\n紫草\n宜黃白輭良之地，青沙地亦善，開荒黍穄下大佳。性不耐水，必須高田。秋耕地，至春又轉耕之。三月種之，耬耩地，逐壠手下子。下訖勞之，鋤如穀法，潔淨為佳，其壠底草則拔之。九月中子熟，刈之。候稃燥，載聚，打取子。卽深細耕，尋壟以杷耬取。整理一扼隨以茅結之，四扼為一頭，當日則斬齊，顛倒十重許為長行，置堅平之地，以板石鎮之令褊。兩三宿，豎頭著日中曝之，令浥浥然。五十頭作一洪，著敞屋下陰凉處。棚下勿使驢馬糞及人溺，又忌煙，皆令草失色。其利勝藍。若欲久停者，入五月，內著屋中，閉戶塞向，密泥，勿使風入漏氣。過立秋，然後開出，草色不異。若經夏在棚棧上，草便變黑，不復...",
  "category": "survival",
  "content": "種藥疏\n　　　　吳郡俞宗本編　屠本畯校\n\n\n紫草\n宜黃白輭良之地，青沙地亦善，開荒黍穄下大佳。性不耐水，必須高田。秋耕地，至春又轉耕之。三月種之，耬耩地，逐壠手下子。下訖勞之，鋤如穀法，潔淨為佳，其壠底草則拔之。九月中子熟，刈之。候稃燥，載聚，打取子。卽深細耕，尋壟以杷耬取。整理一扼隨以茅結之，四扼為一頭，當日則斬齊，顛倒十重許為長行，置堅平之地，以板石鎮之令褊。兩三宿，豎頭著日中曝之，令浥浥然。五十頭作一洪，著敞屋下陰凉處。棚下勿使驢馬糞及人溺，又忌煙，皆令草失色。其利勝藍。若欲久停者，入五月，內著屋中，閉戶塞向，密泥，勿使風入漏氣。過立秋，然後開出，草色不異。若經夏在棚棧上，草便變黑，不復任用。\n種訖，拖瓶擺之，或以輕鈍碾過。秋深子熟，旁去其土，連根取出，就地鋪穧。頗乾，輕振其土，以茅策束，切去虛梢。\n\n\n紅花\n種法：欲雨後速下，或漫散種，或耬下，一如種麻法。亦有鋤培而掩種者，子科大而易科理。花出日日，乘凉摘取，摘必須盡。五月子熟，拔，曝令乾，打取之。五月種晚花，七月中摘，深色鮮明，耐久不黦。\n\n\n藍\n藍地欲良，三徧細耕。三月中浸子，令芽生，乃畦種之。治畦下水，一同葵法。藍三葉澆之，薅治令淨。五月中新雨後，卽接濕耬耩，拔栽之。三莖作一科，相去八寸。白背卽急鋤，五徧為良。七月中，作藍澱。\n崔寔曰：榆莢落時，可種藍。五月，可刈藍。六月，可種冬藍。\n\n\n椒\n三鄉椒種，秋深熟時，揀粒大摘下，蔭乾，將椒子包裹，掘地深埋。春暖取出，向陽掘畦種之。性不耐寒，冬月以草厚覆。二年後，春月移栽。樹小時，冬月以糞覆根。地寒處以草裹縛。次年結子。椒不歇條，一年繁勝一年。 \n\n\n茱萸\n二月、三月栽之，宜故城、隄、冡高燥處。候實開，便收之，挂著屋裏壁上廕乾，勿使煙熏。用時，去中黑子。\n\n\n茴香\n春暖，向陽掘區，與土相和，區先下水。子用新香不浥者。量地下子，慘土微葢。區南約量種檾，以遮夏日。長高三四指，旱則澆之。或霖雨時，就新子種之亦可。十月，斫去條梢，糞土覆根。三月去之。\n\n\n芡\n種芡法：一名雞頭。八月中收取，擘破，取子，散著池中，自生也。\n\n\n芰\n種芰法：一名菱。秋上子黑熟時，收取，散著池中，自生矣。\n\n\n薯蕷\n〈今名山藥。〉\n種山藥，宜寒食前後，沙白地。區長丈餘，深濶各二尺，少加爛牛糞與土相和，平勻厚一尺。揀肥長山藥，上有芒刺者，每定折長三四寸，鱗次相挨，卧於區內，復以糞土勻覆五寸許。旱則澆之，亦不可太濕。頗忌大糞。苗長，以高梢扶架。霜降後，比及地凍，出之。外將蘆頭另窨，來春種之，勿令凍損。\n\n\n地黃\n種地黃法：須黑良田，五徧細耕。三月上旬為上時，中旬為中時，下旬為下時。一畝下種五石，其種還用三月中掘取者，逐犂後下之。至四月末五月初，生苗。訖至八月盡九月初，老成，中用。若須留為種者，卽在地中勿掘之。待來年三月，取之為種。計一畝可收根三十石。有草，鋤不限徧數，鋤時別作小刃鋤，勿使細土覆心。今秋收訖，至來年更不須種，自旅生也，唯須鋤之。如此四年不要種之，皆餘根自出矣。 \n\n\n枸杞\n種枸杞法：秋冬間收子，淨洗，晒乾。春耕熟地，作町，濶五寸。紐草稕如臂大，置畦中，以泥塗草稕上，然後種子，以細土及牛糞葢令徧。苗出，頻水澆之。又插種。\n枸杞宜故區畦種。葉作菜食，子根入藥。\n秋收好子，至春畦種，如種菜法。\n又，三月中苗出時，移栽，如常法。伏內壓條，特為滋茂。\n一法：截條長四五指許，掩於濕土地中，亦生。\n\n\n菊花\n宜白地栽，甜水澆。苗作菜食，花入藥用。三四月，帶根土掘出；作區，下糞水，調成泥，擘根分栽，每區一二科。後極滋胤。\n\n\n蒼朮\n二月，取根子劈破，畦中種。上糞下水，一年卽稠。苗亦可為菜，若作煎，宜多種之。\n\n\n黃精\n二月，擇取葉相對生者是真黃精。擘長二寸許，稀種之，一年後，甚稠。種子亦得。其葉甚美，入菜用。其根堪為煎。朮與黃精，仙家所重。\n\n\n百合\n二月，種百合，此物尤宜雞糞。每阬深五寸，如種蒜法。\n\n\n牛蒡子\n熟耕肥地，令深、平。二月末下子，苗出後耘，旱則澆灌。八月已後，卽取根食。若取子，卽須留隔年方有子。凡是閑地，卽須種之，不但畦種也。\n牛蒡子，宿根，亦名鼠黏子。葉作菜食，明目，補中，去風。久食輕身耐老。 \n\n\n决明\n二月，取子畦種，同葵法。葉生便食，直至秋間有子。若嫌老，畨種亦得。若入藥，不如種馬蹄者。 \n園圃四旁，宜多種，蛇不敢入。\n\n\n薏苡\n九月霜後收子。至來年三月中，隨耕地於壠內點種，橯葢令平。有草則鋤。\n\n\n薄荷\n諸處多見移栽，經冬根不死。採葉可食，本入藥用。\n\n\n罌粟\n罌粟，尤宜山坡，亦可畦種。\n重九日種，又中秋夜種，則罌大子滿。種訖，以竹箒掃之。\n\n\n苜蓿\n地宜良熟。七月種之，畦種水澆，一如韭法。一年三刈，留子者，一刈則止。春初旣中生噉，為羹甚香。長宜飼馬，馬尤嗜之。此物長生，種者一勞永逸。都邑負郭，所宜種之。\n崔寔曰：七月、八月，可種苜蓿。\n\n種藥疏終\n\n影印本：。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:48.336Z",
  "sourceUrl": "https://zh.wikisource.org/wiki/%E7%A8%AE%E8%97%A5%E7%96%8F"
}