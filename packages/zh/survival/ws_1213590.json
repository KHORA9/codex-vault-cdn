{
  "id": "1213590",
  "title": "水蜜桃譜",
  "author": "Wikisource Contributors",
  "excerpt": "序\n余至青村之次月，蓋滬城卸篆之第四月也。吾園主人光祿李君以園桃見餉，且郵書一冊，曰：此亡友褚文學所輯《水蜜桃譜》也，君其序之。余惟柰出華陽，榴產頓遜，細棗以嵭嵻擅奇，文杏以蓬萊名種，莫不疏陸璣、狀嵇含，第〈七發〉之林，備〈三都〉之賦。是以《橘錄》詳於彥直，〈荔賦〉序於九齡，子建作都蔗之詩，孝威有林檎之啟。若其求種度索，稟精玉衡，晉則華林選植，唐則康居入貢。秣陵以桃葉名江，伊闕以桃林為塞，蕡如之盛，紀載備矣。水蜜一種，志乘未詳，然冀北有肅寧之產，山左有肥城之沃。僕車轍所至，甘芳用饗，江南之美，滬城為最。文學剖晰種類，體驗生植，箸述之暇，作為斯譜，簡而有法，質而不俚。類橐駝《種樹》之書，有楊泉...",
  "category": "survival",
  "content": "\n序\n余至青村之次月，蓋滬城卸篆之第四月也。吾園主人光祿李君以園桃見餉，且郵書一冊，曰：此亡友褚文學所輯《水蜜桃譜》也，君其序之。余惟柰出華陽，榴產頓遜，細棗以嵭嵻擅奇，文杏以蓬萊名種，莫不疏陸璣、狀嵇含，第〈七發〉之林，備〈三都〉之賦。是以《橘錄》詳於彥直，〈荔賦〉序於九齡，子建作都蔗之詩，孝威有林檎之啟。若其求種度索，稟精玉衡，晉則華林選植，唐則康居入貢。秣陵以桃葉名江，伊闕以桃林為塞，蕡如之盛，紀載備矣。水蜜一種，志乘未詳，然冀北有肅寧之產，山左有肥城之沃。僕車轍所至，甘芳用饗，江南之美，滬城為最。文學剖晰種類，體驗生植，箸述之暇，作為斯譜，簡而有法，質而不俚。類橐駝《種樹》之書，有楊泉《物理》之論。美哉，其虞衡方物流亞歟！光祿珍此秘文，將付剞劂，庶幾《西京雜記》，並珍漢苑之縹梨，《北夢瑣言》，非止趙家之檽棗云爾。\n嘉慶十八年歲次癸酉秋八月，錢唐陳文述序於青村官舍之池西小榭。\n\n\n水蜜桃譜\n水蜜桃，前明時出顧氏名世露香園中，以甘而多汁，故名水蜜。其種不知所自來，或云自燕，或云自汴。然橘逾淮而化枳，梅渡河而成杏，非土腴水活，豈能為遷地之良乎！則謂桃為邑產也，亦無不可。\n露香園，自顧氏衰後為演火器所，俗謂之九畝地。園之水石猶有存者，而夭夭蓁蓁實無一株矣。今桃之最佳者，產黃泥墻李氏吾園，次者產右營遊擊署北，與露香接壤，下者產西門城濠及諸處散種者。\n花千葉者不結實，水蜜桃花雖單瓣，其艶過于常桃也。春時，花彌望不絕，傾城士女咸往遊賞，靘粧艶服者相繼於道，人比之鄧尉梅、盤山杏。幼聞先君子云：每清明在二月，其花開於節前，先花後葉；在三月，其花開於節後，花葉並放。驗之信然。\n種法：用枝上自熟桃連肉埋糞地中，尖頭向上，止須覆土尺餘。太深，則不出爆。芽長時，宜帶土移栽別地，然後接換。如不接換，則結實小而味稍劣，邑謂之直腳水蜜桃。\n樹生二三年可接，多在春分前、秋分後。離樹根一二尺許鋸去，以快刀修光，使不沁水。又向靠皮帶膜處，從上切下一寸餘。却以水蜜桃東南北枝兩邊削作馬耳狀者，在口中噙熱插下，用紙封固，外塗以泥，再加箬葉護之。待其活後，乃去箬葉之縛，聽其所封之泥與紙漸漸自脫。\n樹既活，其根又生嫩枝，急宜截去，否則接枝無力，而不能暢達。如任其自生，則所結實還為本質，而接枝悴矣。古法云：當以兩枝接一本，活後乃擇其弱者，剪去一枝。今種桃者或不盡然。\n凡果木結實時，宜乎澆灌，獨水蜜桃結實時灌之，其實即落。雖遇大旱之年，經月不雨，亦不灌水。枝葉憔悴，或有用薄河泥壅蓋根下。可異者經赤日之後，旋遇傾盆大雨則不妨，性所獨也。\n種桃之家，有樹連數十畝，苟遇淫雨，其根易爛，故卑濕者中多為溝以瀉水。諺云：種李宜稀，種桃宜密。夫密者，謂成行列而枝不相礙，非交柯接葉之謂也。\n結實熟時，至早須交立秋節，遲則處暑。遲早不過二十日後即自落，不能至白露者。或前或後者，均非水蜜桃也。\n桃皮甚緊，數年以後，樹既壯盛，則膏脈易枯，須以刀劃破流出，便能久活。或云：桃根托地較他果獨淺，故年遠輒枯。法以初生時，將樹砍去，次年俟發芽時又砍，砍至三次，則根入地深而耐久矣。倘以此根接水蜜當更佳耳。\n桃狀白毛圓底者佳，若高低不整，即不內蛀，其核必分開，味亦稍減。\n桃色微黃如建蘭花，其尖略有紅暈，香亦類之，味則與名相稱。惟枝上熟者，色香味俱好。若採以餉遠，乃用半生者，以桃葉厚鋪小竹籠中貯之，約其地之遠近，為桃之生熟。到時或不致爛壞，然色香俱減。\n桃性雖喜乾惡濕，獨臨流者實大而味美，謂之映水桃，色香味倍足。\n樹有花多，其實必小，花少，其實必多。凡果皆然，不獨桃也。若本已老而結實漸小者，其甜倍于新接所生。此惟種桃之家知之，買者以大為貴而已，然大者斤不過三枚。\n桃至甚熟時，可以剝皮食之。食時香氣逆鼻，甘漿濺手，其消暑解渴過于瓜李。蓋性至純粹，食之無腹瀉作痛病也。他處人或云：桃既熟，可以銀管噏其汁至盡。或云：蒸熟始然。其說皆謬。\n桃有紅暈散佈如小圈一線者，名鵝毛管，俗謂聞雷震則生此斑，皆甚重之。其實每樹祗一二見，點綴其上稍可助嬌，非其種使之然也。其或有紅色如霞氣漫布者，味不甚美。又有純黃白色者，品出其上，而俗謂非真水蜜桃。\n其因風雨驟過，從枝上墮下者，生食亦甜。或以絮裹藏器中而後熟，謂之窟桃，如以窟罨物而釀成之也，若桃既熟從枝上採得，則謂之樹頭熟，非生與窟熟可比。\n桃有雨後塵汙者，始以水洗淨，否則止以細布拭之，即可入口。豪侈者或以無餡饅頭，乘熱揩去其毛，每食用兩器並置席間，或誤食饅頭，傳為笑柄。然亦失以賤雪貴之義矣。\n食之吐出核上凹凸處，皆光如刻畫、淨如洗剔者，毛桃也。水蜜桃其肉粘核不脫，即含咀太苛，亦有紅絲縷縷，絕似苔之垂水涯然，食桃者以此為辨。\n凡有蛀蟲纍纍枝上，以多年油篝燈挂之，其蟲自落。若實中生蟲，則以煮豬首淡汁，俟冷澆樹，可以辟蛀，近日種桃家不行此法。梅雨後枝葉生蟲，倩傭捉取，頗辛苦，交小暑方止。實中之蟲聽其自然，俗云十桃九蛀，皮有黑斑一點，即有蟲盤踞皮內，蓋蟲由肉生非自外入。\n桃樹枝柔條弱，實繁日重，用竹扶持，以免風雨飄搖，亦種桃家珍愛之道。\n桃性耐肥，上半年澆灌，宜在正月，凡桃六月亦可，惟水蜜桃尚未落實，須至採後也，余則自七月至十二月，皆可澆灌，或有乍經移植接換，當俟其性定乃糞，或遲或速，或多或少，斟酌盡善是在抱甕者。\n桃接本不過十年，故有老梅而無老桃。種桃家歲必代接，每樹必有一二年實盛者，俗謂之當家樹。過此結實漸少，本亦蛀凋矣。今種之不斷者，全在接本。\n水蜜桃譜終\n\n\n跋\n僕來申江三載，吾園主人筍香光祿，屢以園桃相惠，覺色香味俱勝，顧未及究其妙也。丙子秋日，讀文洲褚君《水蜜桃譜》，旨哉，體物之精，此其一斑矣。粵自《草木》著嵇含之狀，《虞衡》成范氏之編，《種樹》傳自橐駝，《杜陽》作於蘇鶚，載披往冊，具數群芳。文學以瑰博之才，究心物理，光祿以典墳之暇，搴勝林泉。每當紅雨一蹊，綠雲半隖，景宜春而鶴唳，花夾水以魚噞，浮蟻飛觴，雕龍擊鉢，名葩勝境，如入武陵。洎乎灼灼花闌，離離子實，則又華林嘉植，廬嶺仙株，未足儷此芬芳，方其馨美也。蓋其名標水蜜，種出露香，接也以時，翦之有法，風土說黃泥之產，雷聲催紅暈之斑，異瓜田之注水，殊李下之稀行。蚤無過乎立秋，遲不逾于處暑。色侔蘭瓣，質染微黃，潤飫瓊漿，葉鋪嫩綠。文洲補楊泉之論，搜度索之珍，無論磅磄山之樹百圍，吐谷渾之實一甕，事同耳食，味豈身嘗。即肥城沃於岱東，深州珍於冀北，驅車所歷，志乘曾稽。而茲桃遷地弗良，嘉名肇錫。侯殊雁熟，小摘秋林，釀奪蜂房，猜分崖蜜。庶幾婆娑嘉蔭，咀嚼寒漿。圖合寫生，不數荔枝之譜，甘能流頰，如披橄欖之唫。則滬瀆之桃，不特爭美於語兒之梨，義塘之瓜，貝邱之蒲萄。而光祿選樓灑翰，撫小啟於林檎，春渚題襟，續新詞於宮蔗，將覽斯譜也，更足以藻鏡林漵，標領芳華云爾。\n嘉慶丙子立秋後四日，古吳蔣超曾跋於滬瀆講舍。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:27.174Z",
  "sourceUrl": "https://zh.wikisource.org/wiki/%E6%B0%B4%E8%9C%9C%E6%A1%83%E8%AD%9C"
}