{
  "id": "178806",
  "title": "老圃良言",
  "author": "Wikisource Contributors",
  "excerpt": "生世業緣芟除殆盡，村居荒僻，祇鄰竝一二老圃，相與往還，嘗為余言種植之事，大要有十，依法試之，罔有不效。嘉蔬美果，實叨其惠，因述為老圃良言，以告世之從事灌園者。\n\n\n一曰下種\n核宜排，子宜撒。其法收投頭乾實，懸通風處，臨種少曬，擇向陽所，以肥土鋪半，將核尖向上排定，再以肥土蓋之。欲種蓮實，亦如此法。子則不然，須以灰泥各半，將子雜拌于中，按法撒之，乾濕得所為妙。\n\n\n二曰分插\n先築肥地，以水滲定，擇根傍小枝連處截斷，次年移之。或用末鉤，將條釘地，以肥土壅之。或將貓竹一節劈開，納泥于中，合縛枝上。或剪尺許，以溼紙包裹，及插芋卜內，埋土中，置陰處，勿令乾，即活。\n\n\n三曰接換\n接換必須相稱，貼大宜高截...",
  "category": "survival",
  "content": "生世業緣芟除殆盡，村居荒僻，祇鄰竝一二老圃，相與往還，嘗為余言種植之事，大要有十，依法試之，罔有不效。嘉蔬美果，實叨其惠，因述為老圃良言，以告世之從事灌園者。\n\n\n一曰下種\n核宜排，子宜撒。其法收投頭乾實，懸通風處，臨種少曬，擇向陽所，以肥土鋪半，將核尖向上排定，再以肥土蓋之。欲種蓮實，亦如此法。子則不然，須以灰泥各半，將子雜拌于中，按法撒之，乾濕得所為妙。\n\n\n二曰分插\n先築肥地，以水滲定，擇根傍小枝連處截斷，次年移之。或用末鉤，將條釘地，以肥土壅之。或將貓竹一節劈開，納泥于中，合縛枝上。或剪尺許，以溼紙包裹，及插芋卜內，埋土中，置陰處，勿令乾，即活。\n\n\n三曰接換\n接換必須相稱，貼大宜高截，貼小宜低截。對接，上下各正去半片。偶接，上下各斜去半片。插接，截平本根，削斜分枝，插皮內。合接，同種兩枝，各削去半邊。俱用麻縛篾幫，泥封籜裹，四圍扦棘，以防鳥雀，常將水洒，更避日色，若遇狂風大雨，急宜遮護，否則不活。\n\n\n四曰移植\n先記枝之所向，將竹刀掘起，下勿傷根，上勿損葉，如前種之，再加肥土，填滿四邊。又，以小竹扦定，麻皮縛牢，以防風搖。又，以石子鋪面，以防泥濺，如泥一濺，葉即黃脫。仍須澆灌得宜，謹避風日，數日即活。或云，移栽果木，宜在望前，則子繁多。\n\n\n五曰修補\n須得意趣，去，瀝水枝向下者、刺身枝向内者、駢紐枝連結者、宂雜枝多亂者、風枝細長者、傍枝新發者。仍將大枝截去，以蜜塗之，蟲窠其上，自饒古意。復以馬糞和泥罨其潤處，或用魚腥水澆之，便生苔蘚，尤助野趣。如欲曲折，略割其皮，隨意轉摺，以椶縛之。\n\n\n六曰保護\n務令適時，倘風日相侵，寒熱暴至，當以布帳遮之，或篾籃覆之。如遇輕陰細雨，淡日和風，出架庭中。勿令著地，恐致根長及引蟲蟻。盆花之法，莫過于此。或云，花果忌麝，當雜種葱蒜，若既為所觸，急于上風燒硫黃氣以解之。\n\n\n七曰催養\n須於冬日將樹掘起洗淨，勿傷根芽，當量樹之老嫩，於日中曬數日，乾極，則灑水後用肥泥拌宿壤種之。若天暖，澆糞數次亦可，但不可曬，一面犯則三面無花矣。又，於元旦子時，將斧斑駁擊之，則結子不落，澆社酒則子繁。又，以社日杵百果根，則子大。\n\n\n八曰卻蟲\n每于元旦將火徧照植物上，或清明子時將稻草一根縛樹上，或種時將大蒜一枝、甘草一寸先放根下，永無諸蟲之患。若有蛀眼，以硫黃或芫花塞之。有蟻窠，以香油或羊骨引之。有蚓穴，以鴨糞或灰水澆之。\n\n\n九曰貯土\n須鋤青草，以糞澆之，煨過再澆，如此數次，搗碎篩淨，揀去磚瓦、草，收藏缸內，安頓日照雨灑處。或將黃泥浸臘糞中，年餘取出，曬乾用之。復將炭屑及瓦片浸糞窖中，以為鋪盆用。\n\n\n十曰澆灌\n澆灌必分早晚。早宜肥水澆根，其法，鋤嫩青草，拌陰溝泥，同罨缸內，久則自然流出青水，澆。晚宜清水灑葉，其法，取天落水或河池水置缸内，投石子數枚，澄過灑之。若晚間驟雨，切勿令見，恐烈日曬後，熱氣蒸花故也。或云，如欲催花，以馬糞浸水澆之，數日後開者，次日即開。",
  "language": "zh",
  "downloadCount": 0,
  "subjects": [
    "survival"
  ],
  "lastUpdated": "2026-01-14T00:59:55.654Z",
  "sourceUrl": "https://zh.wikisource.org/wiki/%E8%80%81%E5%9C%83%E8%89%AF%E8%A8%80"
}