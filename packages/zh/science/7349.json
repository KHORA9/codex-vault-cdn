{
  "id": "7349",
  "title": "孫子兵法道家新註解",
  "author": "Tang, Jingwu",
  "excerpt": "End of Project Gutenberg's Sun Zi Bing Fa Dao Jia Xin Zhu Jie, by Jingwu Tang",
  "category": "science",
  "content": "Produced by Chingyi Chen\r\n\r\n\r\n\r\n\r\n\r\n\r\n\r\n\r\n孫子兵法\r\n\r\n卷一  計篇\r\n\r\n    孫子曰：\r\n    兵者，國之大事也；死生之地，存亡之道，不可不察也。\r\n    故經之以五，校之以計，以索其情。一曰道，二曰天，三曰地，四\r\n曰將，五曰法。道者：令民與上同意者也；故可與之死，可與之生，民\r\n弗詭也。天者：陰陽、寒暑，時制也；順逆，兵勝也。地者：高下、廣\r\n狹、遠近、險易、死生也。將者：智、信、仁、勇、嚴也。法者：曲制\r\n、官道、主用也。凡此五者，將莫不聞；知之者勝，不知者不勝。故校\r\n之以計，以索其情。曰：主孰賢？將孰能？天地孰得？法令孰行？兵眾\r\n孰強？士卒孰練？賞罰孰明？吾以此知勝負矣。\r\n    將聽吾計，用之必勝，留之；將不聽吾計，用之必敗，去之。計利\r\n以聽，乃為之勢，以佐其外；勢者，因利而制權也。\r\n    兵者，詭道也。故能而示之不能，用而示之不用；近而示之遠，遠\r\n而示之近。故利而誘之，亂而取之，實而備之，強而避之，怒而撓之；\r\n攻其無備，出其不意。此兵家之勝，不可預傳也。夫未戰而廟算勝者，\r\n得算多也；未戰而廟算不勝者，得算少也。多算勝，少算敗，況無算乎\r\n！吾以此觀之，勝負見矣。\r\n\r\n卷二  作戰篇\r\n\r\n　　孫子曰：\r\n    凡用兵之法：馳車千駟，革車千乘，帶甲十萬。千里而饋糧，則外\r\n內之費，賓客之用，膠漆之財，車甲之奉：日費千金，然後十萬之師舉\r\n矣。其用戰：勝久則鈍兵挫銳，攻城則屈力，久暴師則國用不足。夫鈍\r\n兵挫銳、屈力、殫貨，則諸侯乘其弊而起，雖智者，不能善其後矣。故\r\n兵聞拙速，未睹巧久。夫兵久而國利者，未之有也。故不盡知用兵之害\r\n，則不能得用兵之利矣。\r\n    故善用兵者，役不再籍，糧不再載；取用於國，因糧於敵：故軍食\r\n可足也。\r\n    國之貧於師者：遠者遠輸，遠輸則百姓貧；近師者貴賣，貴賣則百\r\n姓財竭，財竭則急於丘役。屈力中原，內虛於家，百姓之費，十去其六\r\n。公家之用：破車疲馬，甲冑矢弩，戟楯蔽櫓，丘牛大車，十去其七。\r\n    故智將務食於敵，食敵一鍾，當吾二十鍾；　　一石，當吾二十石\r\n。\r\n    故殺敵者，怒也；取敵者，貨也。車戰：得車十乘以上，賞其先得\r\n者，而更其旌旗；車雜而乘之，卒共而養之，是謂勝敵而益強。\r\n    故兵貴速，不貴久。\r\n    故知兵之將，民之司命，而國安危之主也。\r\n\r\n卷三  謀攻篇\r\n\r\n　　孫子曰：\r\n    凡用兵之法：全國為上，破國次之。全軍為上，破軍次之。全旅為\r\n上，破旅次之。全卒為上，破卒次之。全伍為上，破伍次之。是故，百\r\n戰百勝，非善之善者也；不戰而勝，善之善者也。\r\n    故上兵伐謀，其次伐交，其次伐兵，其下攻城。攻城之法：修櫓、\r\n轒轀，其器械，三月而止也；距、闉，又三月然後已。將不勝心之忿，\r\n而蟻附之；殺士卒三分之一，而城不拔者，此攻之災也。\r\n    故善用兵者，屈人之兵而非戰也，拔人之城而非攻也，破人之國而\r\n非久也，必以全爭於天下。故兵不鈍而利可全，此謀攻之法也。\r\n    用兵之法：十則圍之，五則攻之，倍則分之，敵則能戰之，少則能\r\n守之，不若則能避之。故小敵之堅，大敵之擒也。\r\n    夫將者，國之輔也。輔周則國強，輔隙則國弱。\r\n    故君之所以患軍者三：不知軍之不可以進，而謂之進；不知軍之不\r\n可以退，而謂之退，是謂縻軍。不知軍中之事，而同軍中之政，則軍士\r\n惑矣。不知三軍之任，而同三軍之權，則軍士疑矣。軍士既惑既疑，則\r\n諸侯之難至矣！是謂亂軍引勝。\r\n    故知勝有五：知可以戰與不可以戰，勝。知眾寡之用，勝。上下同\r\n欲，勝。以虞待不虞，勝。將能而君不御，勝。此五者，勝之道也。\r\n    故兵知彼知己，百戰不殆；不知彼而知己，一勝一負；不知彼不知\r\n己，每戰必殆。\r\n\r\n卷四  形篇\r\n\r\n　　孫子曰：\r\n    昔善者，先為不可勝，以待敵之可勝；不可勝在己，可勝在敵。故\r\n善者，能為不可勝，不能使敵可勝。故曰：勝可知，而不可為也。\r\n    不可勝，守；可勝，攻也。守則有餘，攻則不足。昔善守者，藏於\r\n九地之下，動於九天之上，故能自保全勝也。\r\n    見勝，不過眾人之所知，非善者也；戰勝，而天下曰善，非善者也\r\n。故舉秋毫不為多力，視日月不為明目，聞雷霆不為聰耳。所謂善者，\r\n勝易勝者也。故善者之戰，無奇勝，無智名，無勇功。故其勝不貸，不\r\n貸者，其所措勝，勝敗者也。故善者，立於不敗之地，而不失敵之敗也\r\n。是故，勝兵先勝，而後戰；敗兵先戰，而後求勝。故善者，修道而保\r\n法，故能為勝敗正。\r\n    法：一曰度，二曰量，三曰數，四曰稱，五曰勝。地生度，度生量\r\n，量生數，數生稱，稱生勝。故勝兵如以鎰稱銖，敗兵如以銖稱鎰。稱\r\n勝者戰民也，如決積水於千仞之谿，形也。\r\n\r\n卷五  勢篇\r\n\r\n　　孫子曰：\r\n    凡治眾如治寡，分數是也。鬥眾如鬥寡，形名是也。三軍之眾，可\r\n使畢受敵而無敗，奇正是也。兵之所加，如以碫投卵，實虛是也。\r\n    凡戰者，以正合，以奇勝。故善出奇者，無窮如天地，無竭如河海\r\n。終而復始，日月是也；死而復生，四時是也。聲不過五，五聲之變，\r\n不可勝聽也；色不過五，五色之變，不可勝觀也；味不過五，五味之變\r\n，不可勝嘗也；戰勢不過奇正，奇正之變，不可勝窮也。奇正還相生，\r\n如環之無端，孰能窮之？\r\n    水之疾，至於漂石者，勢也；鷙鳥之擊，至於毀折者，節也。故善\r\n戰者，其勢險，其節短：勢如  弩，節如發機。\r\n    紛紛紜紜，鬥亂而不可亂；渾渾沌沌，形圓而不可敗。亂生於治，\r\n怯生於勇，弱生於強。治亂，數也；勇怯，勢也；強弱，形也。善動敵\r\n者：形之，敵必從之；予之，敵必取之。以利動之，以卒待之。\r\n    故善戰者，求之於勢，弗責於民，故能釋民而任勢。任勢者，其戰\r\n民也，如轉木石。木石之性：安則靜，危則動；方則止，圓則行。故善\r\n戰者戰民也，如轉圓石於千仞之山，勢也。\r\n\r\n卷六  實虛篇\r\n\r\n　　孫子曰：\r\n    凡先處戰地而待戰者佚，後處戰地而趨戰者勞。故善戰者，致人而\r\n不致於人。能使敵自至者，利之也；能使敵不得至者，害之也。\r\n    故敵佚能勞之，飽能飢之者，出於其所必趨也；行千里而不畏，行\r\n無人之地也。攻而必取，攻其所不守也；守而必固，守其所必攻也。故\r\n善攻者，敵不知所守；善守者，敵不知所攻。微乎微乎，故能隱於常形\r\n；神乎神乎，故能為敵司命。進不可迎者，衝其虛也；退不可止者，遠\r\n而不可及也。故我欲戰，敵雖高壘深溝，不得不與我戰者，攻其所必救\r\n也；我不欲戰，畫地而守之，敵不得與我戰者，乖其所之也。\r\n    故善將者，形人而無形，則我專而敵分。我專而為一，敵分而為十\r\n，是以十擊一也。我寡而敵眾：能以寡擊眾，則吾所與戰之地不可知，\r\n則敵之所備者多；所備者多，則所戰者寡矣。備前者後寡，備後者前寡\r\n；備左者右寡，備右者左寡；無不備者無不寡。寡者，備人者也；眾者\r\n，使人備己者也。\r\n    知戰之日，知戰之地，千里而戰；不知戰之日，不知戰之地，則前\r\n不能救後，後不能救前，左不能救右，右不能救左；況遠者數十里，近\r\n者數里乎？以吾度之，越人之兵雖多，亦奚益於勝哉！故曰：勝，可擅\r\n也；敵雖眾，可無鬥也。\r\n    故積之而知動靜之理，形之而知死生之地，計之而知得失之策，角\r\n之而知有餘不足之處。形兵之極，至於無形；則深間弗能窺也，智者弗\r\n能謀也。因形而措勝於眾，眾不能知，人皆知我所以勝之形，而莫知吾\r\n所以制勝之形。故其戰勝不復，而應形於無窮。\r\n    夫兵形象水：水行，避高而走下；兵勝，避實而擊虛。故水因地而\r\n制行，兵因敵而制勝。兵無成勢，無琝峞A能與敵化，之謂神。五行無\r\n痝荂A四時無常立；日有短長，月有死生。\r\n\r\n卷七  軍爭篇\r\n\r\n　　孫子曰：\r\n    凡用兵之法：將受命於君，合軍聚眾，交和而舍，莫難於軍爭。軍\r\n爭之難者，以迂為直，以患為利。故迂其途，而誘之以利；後人發，先\r\n人至者：知迂直之計者也。\r\n    軍爭為利，軍爭為危。舉軍而爭利，則不及；委軍而爭利，則輜重\r\n捐。是故，絭甲而趨利，則日夜不處，倍道兼行。百里而爭利，則擒上\r\n將；勁者先，疲者後，則十一以至。五十里而爭利，則蹶上將，法以半\r\n至。三十里而爭利，則三分之二至。是故，軍無輜重則亡，無糧食則亡\r\n，無委積則亡。\r\n    是故，不知諸侯之謀者，不能豫交；不知山林、險阻、沮澤之形者\r\n，不能行軍；不用鄉導者，不能得地利。故兵以詐立，以利動，以分合\r\n變者也。故其疾如風，其徐如林；侵掠如火，不動如山；難知如陰，動\r\n如雷霆；掠鄉分眾，廓地分利；懸權而動，先知迂直之道者勝：此軍爭\r\n之法也。\r\n    是故，《軍政》曰：「言不相聞，故為鼓金；視不相見，故為旌旗\r\n。」是故，晝戰多旌旗，夜戰多鼓金。鼓金旌旗者，所以一民之耳目也\r\n。民既已專，則勇者不得獨進，怯者不得獨退：此用眾之法也。\r\n    三軍可奪氣，將軍可奪心。是故，朝氣銳，晝氣惰，暮氣潰。故善\r\n用兵者，避其銳氣，擊其惰潰，此治氣者也。以治待亂，以靜待譁，此\r\n治心者也。以近待遠，以佚待勞，以飽待飢，此治力者也。無邀正正之\r\n旗，無擊堂堂之陣，此治變者也。\r\n    故用兵：高陵勿向，餌兵勿食，窮寇勿迫，銳卒勿攻；背丘勿迎，\r\n佯北勿從，圍師遺闕，歸師勿遏，此用眾之法也。\r\n\r\n卷八  九變篇\r\n\r\n　　孫子曰：\r\n    凡用兵之法：絕地無留，衢地合交，覆地無舍，圍地則謀，死地則\r\n戰。途有所不由，軍有所不擊，城有所不攻，地有所不爭，君令有所不\r\n行。故將通於九變之利，知用兵矣。將不通於九變之利，雖知地形，不\r\n能得地之利矣。治兵不知九變之術，雖知五利，不能得人之用矣。\r\n    是故，智者之慮，必雜於利害。雜於利，故務可信；雜於害，故患\r\n可解也。\r\n    是故，屈諸侯以害，役諸侯以業，趨諸侯以利。\r\n    故用兵之法：無恃其不來，恃吾有以待之；無恃其不攻，恃吾不可\r\n攻也。\r\n    故將有五危：必死可殺，必生可虜，忿速可侮，潔廉可辱，愛民可\r\n煩。凡此五者，將之過也，用兵之災也。覆軍殺將，必以五危，不可不\r\n察也。\r\n\r\n卷九  行軍篇\r\n\r\n　　孫子曰：\r\n    凡處軍相敵：絕山依谷，視生處高，戰降無登：此處山之軍也。敵\r\n若絕水，必遠水；客絕水而來，勿迎之於水汭，令半渡而擊之，利。欲\r\n戰，無附水而迎客；視生處高，無迎水流：此處水上之軍也。絕斥澤，\r\n唯亟去無留；交軍斥澤之中，依水草而背眾樹：此處斥澤之軍也。平陸\r\n處易，而右背高，前死後生：此處陸上之軍也。凡四軍之利，黃帝之所\r\n以勝四帝也。\r\n    凡軍好高而惡下，貴陽而賤陰。養生處實，是謂必勝，軍無百疾。\r\n陵丘隄防，處其陽，而右背之：此兵之利，地之助也。上雨水，水流至\r\n；止涉，待其定也。絕澗遇：天井、天牢、天羅、天陷、天隙，必亟去\r\n之，勿近也。吾遠之，敵近之；吾迎之，敵背之。軍旁有險阻、潢井、\r\n葭葦、小林、蘙薈，可伏匿者，謹復索之，奸之所處也。\r\n    敵近而靜者，恃其險也；敵遠而挑戰，欲人之進者，其所居者易、\r\n利也。眾樹動者，來也；眾草多障者，疑也。鳥起者，伏也；獸駭者，\r\n覆也。塵高而銳者，車來也；卑而廣者，徒來也；散而條達者，採樵者\r\n也；少而往來者，營軍者也。辭卑而備益者，進也；辭強而進驅者，退\r\n也。輕車先出居側者，陣也；無約而請和者，謀也。奔走陣兵者，期也\r\n；半進者，誘也。杖而立者，飢也；汲役先飲者，渴也；見利而不進者\r\n，勞也；鳥集者，虛也。夜呼者，恐也；軍擾者，將不重也；旗動者，\r\n亂也；吏怒者，倦也。殺馬肉食者，軍無糧也；軍無懸甀者、不返其舍\r\n者，窮寇也。諄諄翕翕，徐言人者，失其眾者也；數賞者，窘也；數罰\r\n者，困也。先暴而後畏其眾者，不精之至也。來委謝者，欲休息也。兵\r\n怒而相近，久而不合，又不相去，必謹察之。\r\n    兵非多益，無武進，足以并力、料敵、取人而已。夫唯無慮而易敵\r\n者，必擒於人。\r\n    卒未專親而罰之，則不服，不服則難用也；卒已專親而罰不行，則\r\n不可用也。故合之以文，齊之以武，是謂必取。令素行以教其民，則民\r\n服；素不行以教其民，則民不服。令素行者，與眾相得也。\r\n\r\n卷十  地形篇\r\n\r\n　　孫子曰：\r\n    地形：有通者，有挂者，有支者，有隘者，有險者，有遠者。我可\r\n以往，彼可以來，曰通；通形曰：先居高陽，利糧道，以戰則利。可以\r\n往，難以返，曰挂；挂形曰：敵無備，出而勝之；敵有備，出而不勝，\r\n難以返，不利。我出而不利，彼出而不利，曰支；支形曰：敵雖利我，\r\n我無出也；引而去之，令敵半出而擊之，利。隘形曰：我先居之，必盈\r\n之以待敵；若敵先居之，盈而勿從，不盈而從之。險形曰：我先居之，\r\n必居高陽以待敵；若敵先居之，勿從也，引而去之。遠形曰：勢均，難\r\n以挑戰，戰而不利。凡此六者，地之道也；將之至任，不可不察也。\r\n    故兵：有走者，有弛者，有陷者，有崩者，有亂者，有北者。凡此\r\n六者，非天之所災，將之過也。夫勢均：以一擊十，曰走。卒強吏弱，\r\n曰弛。吏強卒弱，曰陷。大吏怒而不服，遇敵懟而自戰，將不知其能，\r\n曰崩。將弱不嚴，教導不明；吏卒無常，陣兵縱橫，曰亂。將不能料敵\r\n，以少合眾，以弱擊強，兵無選鋒，曰北。凡此六者，敗之道也：將之\r\n至任，不可不察也。\r\n    夫地形者，兵之助也。料敵制勝，計險阨遠近，上將之道也。知此\r\n而用戰者，必勝；不知此而用戰者，必敗。故戰道必勝，主曰無戰，必\r\n戰可也；戰道不勝，主曰必戰，無戰可也。故進不求名，退不避罪，唯\r\n民是保，利合於主，國之寶也。\r\n    視卒如嬰兒，故可與之赴深谿；視卒如愛子，故可與之居死地。愛\r\n而不能令，厚而不能使，亂而不能治；譬如驕子，不可用也。知吾卒之\r\n可以擊，而不知敵之不可擊，勝之半也。知敵之可擊，而不知吾卒之不\r\n可以擊，勝之半也。知敵之可擊，知吾卒之可以擊，而不知地形之不可\r\n以戰，勝之半也。故知兵者，動而不困，舉而不窮。故兵知彼知己，勝\r\n乃不殆；知天知地，勝乃可全。\r\n\r\n卷十一  九地篇\r\n\r\n　　孫子曰：\r\n    地形者，兵之助。故用兵：有散地，有輕地，有爭地，有交地，有\r\n衢地，有重地，有覆地，有圍地，有死地。諸侯戰其地者，為散。入人\r\n之地而不深者，為輕。我得則利，彼得亦利者，為爭。我可以往，彼可\r\n以來者，為交。諸侯之地三屬，先至而得天下之眾者，為衢。入人之地\r\n深，背城邑多者，為重。行山林、險阻、沮澤，凡難行之道者，為覆。\r\n所由入者隘，所從歸者迂，彼寡可以擊吾眾者，為圍。疾則存，不疾則\r\n亡者，為死。是故，散地則無戰，輕地則無止，爭地則無攻，交地則無\r\n絕，衢地則合交，重地則掠，覆地則行，圍地則謀，死地則戰。\r\n    所謂古善戰者，能使敵人前後不相及，眾寡不相待，貴賤不相救，\r\n上下不相收；卒離而不集，兵合而不齊。合乎利而用，不合而止。敢問\r\n：敵眾以整，將來，待之若何？曰：先奪其所愛，則聽矣。兵之情主速\r\n，乘人之不給，由不虞之道，攻其所不戒也。\r\n    凡為客之道：深入則專，主人不克；掠於饒野，三軍足食。謹養而\r\n勿勞，并氣積力，運兵計謀，為不可測。投之無所往，死且不北，死焉\r\n不得，士人盡力。兵士甚陷則不懼，無所往則固；深入則拘，無所往則\r\n鬥。是故，其兵不修而戒，不求而得，不約而親，不令而信；禁祥去疑\r\n，至死無所之。吾士無餘財，非惡貨也；無餘死，非惡壽也。令發之日\r\n，士坐者涕沾襟，臥者涕交頤。投之無所往者，諸、劌之勇也。\r\n    故善用軍者，譬如衛然。衛然者，琱s之蛇也。擊其首則尾至，擊\r\n其尾則首至，擊其中身則首尾俱至。敢問：賊可使若衛然乎？曰：可。\r\n夫越人與吳人相惡也，當其同舟而濟也，相救若左右手。是故，覆馬埋\r\n輪，未足恃也；齊勇若一，整之道也；剛柔皆得，地之理也。故善用兵\r\n者，攜手若使一人，不得已也。\r\n    將軍之事，靜以幽，正以治。能愚士卒之耳目，使無知；易其事，\r\n革其謀，使民無識；易其居，迂其途，使民不得慮。帥與之登高，去其\r\n梯；帥與之深入諸侯之地，發其機。若驅群羊，驅而往，驅而來，莫知\r\n所之。聚三軍之眾，投之於險，此謂將軍之事也。九地之變，屈伸之利\r\n，人情之理，不可不察也。\r\n    凡為客：深則專，淺則散。去國越境而師者，絕地也。四徹者，衢\r\n地也。入深者，重地也；入淺者，輕地也。背固前隘者，圍地也；背固\r\n前敵者，死地也。無所往者，窮地也。是故，散地，吾將一其志。輕地\r\n，吾將使之僂。爭地，吾將使不留。交地，吾將固其結。衢地，吾將謹\r\n其恃。重地，吾將趨其後。覆地，吾將進其途。圍地，吾將塞其闕。死\r\n地，吾將示之以不活。故諸侯之情，殆則禦，不得已則鬥，過則從。\r\n    是故，不知諸侯之謀者，不能預交；不知山林、險阻、沮澤之形者\r\n，不能行軍；不用鄉導者，不能得地利。四五者，一不知，非王霸之兵\r\n也。彼王霸之兵：伐大國，則其眾不得聚；威加於敵，則其交不得合。\r\n是故，不養天下之交，不事天下之權；伸己之私，威加於敵：故國可拔\r\n也，城可隳也。無法之賞，無政之令。犯三軍之眾，若使一人：犯之以\r\n事，勿告以言；犯之以害，勿告以利。投之亡地然後存，陷之死地然後\r\n生。夫眾陷於害，然後能為敗為勝。故為兵之事，在順詳敵之意，并力\r\n一向，千里殺將，此謂巧事。\r\n    是故，政舉之日，無通其使；勵於廊上，以誅其事。敵人開闠，必\r\n亟入之，先其所愛，微與之期，踐墨隨敵，以決戰事。是故，始如處女\r\n，敵人開戶；後如脫兔，敵不及拒。\r\n\r\n卷十二  火攻篇\r\n\r\n　　孫子曰：\r\n    凡攻火有五：一曰火人，二曰火積，三曰火輜，四曰火庫，五曰火\r\n隧。行火有因，因必素具。發火有時，起火有日。時者，天之燥也；日\r\n者，月在箕、壁、翼、軫也；凡四者，風之起日也。火發於內，則軍應\r\n之於外。火發，其兵靜而勿攻，極其火央，可從而從之，不可從而止之\r\n。火可發於外，無待於內，以時發之。火發上風，無攻下風。晝風久，\r\n夜風止。凡軍必知五火之變，以數守之。\r\n    故以火佐攻者明，以水佐攻者強。水可以絕，不可以奪。\r\n    夫戰勝攻取，不修其政者，凶！命之曰弗留。故曰：明主慮之，良\r\n將修之。非利不動，非得不用，非危不戰。主不可以怒興軍，將不可以\r\n慍用戰；合乎利而用，不合而止。怒可復喜也，慍可復悅也；亡國不可\r\n復存也，死者不可復生也。故明主慎之，良將警之，此安國之道也。\r\n\r\n卷十三  用間篇\r\n\r\n　　孫子曰：\r\n    凡興師十萬，出征千里，百姓之費，公家之奉，費日千金。外內騷\r\n動，怠於道路，不得操事者，七十萬家。相守數年，以爭一日之勝，而\r\n愛爵祿百金，不知敵之情者，不仁之至也。非民之將也，非主之佐也，\r\n非勝之主也。故明主賢將，所以動而勝人，成功出於眾者：先知也。先\r\n知者，不可取於鬼神，不可象於事，不可驗於度，必取於人知者。\r\n    故用間有五：有鄉間，有內間，有反間，有死間，有生間。五間俱\r\n起，莫知其道，是謂神紀，人君之寶也。鄉間者，因其鄉人而用者也。\r\n內間者，因其官人而用者也。反間者，因其敵間而用者也。死間者，為\r\n誑事於外，令吾間知之，而得於敵者也。生間者，返報者也。\r\n    故三軍之親莫親於間，賞莫厚於間，事莫密於間。非聖不能用間，\r\n非仁不能使間。非微不能得間之實，非密不能得間之寶。密哉密哉，無\r\n所不用間也。間事未發，聞間事者與所告者皆死。\r\n    凡軍之所欲擊，城之所欲攻，人之所欲殺：必先知其守將、左右、\r\n謁者、門者、舍人之姓名。令吾間必索敵間之來間我者，因而利之，導\r\n而舍之，故反間可得而用也。因是而知之，故鄉間、內間可得而使也。\r\n因是而知之，故死間為誑事，可使告敵。因是而知之，故生間可使如期\r\n。五間之事，必知之，知之必在於反間，故反間不可不厚也。\r\n    殷之興也，伊摯在夏；周之興也，呂牙在殷。唯明主賢將，能以上\r\n智為間者，必成大功。此兵之要，三軍所恃而動也。\r\n\r\n\r\n\r\n\r\n\r\n\r\n\r\n\r\n\r\nEnd of Project Gutenberg's Sun Zi Bing Fa Dao Jia Xin Zhu Jie, by Jingwu Tang",
  "language": "zh",
  "downloadCount": 237,
  "subjects": [
    "Military art and science -- Early works to 1800",
    "Sunzi, 6th century B. C. Sunzi bing fa"
  ],
  "lastUpdated": "2026-01-14T00:16:15.698Z",
  "sourceUrl": "https://www.gutenberg.org/ebooks/7349"
}