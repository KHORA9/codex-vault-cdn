{
  "id": "25421",
  "title": "圍爐夜話",
  "author": "Wang, Yongbin",
  "excerpt": "Produced by Li Wen Lai\r\n\r\n\r\n\r\n\r\n圍爐夜話    王永彬\r\n\r\n寒夜圍爐，田家婦子之樂也。顧篝燈坐對，或默默然無一言，或嘻嘻然言非所宜言\r\n，皆無所謂樂，不將虛此良夜乎？余識字農人也。歲晚務閒，家人聚處，相與燒○\r\n○。煨山芋，心有所得，輒述諸口，命兒輩繕寫存之，題曰圍爐夜話。但其中皆隨\r\n得隨錄，語無倫次且意淺辭蕪，多非信心之論，特以課家人消永夜耳，不足為外人\r\n道也。倘蒙有道君子惠而正之，則幸甚。\r\n\r\n咸豐甲寅二月既望 王永彬書於橋西館之一經堂\r\n\r\n博學篤誌，切問近思，此八字，是收放心的工夫。\r\n神閒氣靜，智深勇沉，此八字，是幹大事的本領。\r\n\r\n薄族者，",
  "category": "philosophy",
  "content": "Produced by Li Wen Lai\r\n\r\n\r\n\r\n\r\n圍爐夜話    王永彬\r\n\r\n寒夜圍爐，田家婦子之樂也。顧篝燈坐對，或默默然無一言，或嘻嘻然言非所宜言\r\n，皆無所謂樂，不將虛此良夜乎？余識字農人也。歲晚務閒，家人聚處，相與燒○\r\n○。煨山芋，心有所得，輒述諸口，命兒輩繕寫存之，題曰圍爐夜話。但其中皆隨\r\n得隨錄，語無倫次且意淺辭蕪，多非信心之論，特以課家人消永夜耳，不足為外人\r\n道也。倘蒙有道君子惠而正之，則幸甚。\r\n\r\n咸豐甲寅二月既望 王永彬書於橋西館之一經堂\r\n\r\n博學篤誌，切問近思，此八字，是收放心的工夫。\r\n神閒氣靜，智深勇沉，此八字，是幹大事的本領。\r\n\r\n薄族者，必無好兒孫。薄師者，必無佳子弟。吾所見亦多矣。\r\n恃力者，忽逢真敵手。恃勢者，忽逢大對頭。人所料不及也。\r\n\r\n飽暖人所共羨，然使享一生飽暖，而氣昏誌惰，豈足有為饑寒人所不甘。\r\n然必帶幾分饑寒，則神緊骨堅，乃能任事。\r\n\r\n賓入幕中，皆瀝膽披肝之士。客登座上，無焦頭爛額之人。\r\n\r\n不必於世事件件皆能，惟求與古人心心相印。\r\n\r\n不能縮頭者，且休縮頭。可以放手者，便須放手。\r\n\r\n不鏡於水而鏡於人，則吉凶可監也。\r\n不蹶於山而蹶於垤，則細微宜防也。\r\n\r\n不忮不求，可想見光明境界。勿忘勿助，是形容涵養工夫。\r\n\r\n不與人爭得失，惟求己有知能。\r\n\r\n卜筮以龜筮為重，故必龜從筮從，乃可言吉。若二者，有一不從，\r\n或二者俱不從，則宜其有凶無吉矣。乃洪範稽疑之篇，則於龜從筮逆者，\r\n仍曰作內吉。於龜筮共違於人者，仍曰用靜吉，是知吉凶在人，\r\n聖人之垂戒深矣。人誠能作內而不作外，用靜而不用作，循分守常，\r\n斯亦安往而不吉哉。\r\n\r\n把自己太看高了，便不能長進。把自己太看低了，便不能振興。\r\n貧賤非辱，貧賤而諂求於人者為辱。\r\n富貴非榮，富貴而利濟於世者為榮。\r\n\r\n貧無可奈，惟求儉。拙亦何妨，只要勤。\r\n\r\n潑婦之啼哭怒罵，伎倆耍亦無多，靜而鎮之，則自止矣。\r\n讒人之簸弄挑唆，情形雖若甚迫，淡而置之，則自消矣。\r\n\r\n莫大之禍，起於須臾之不忍，不可不謹。\r\n\r\n每見待子弟，嚴厲者，易至成德，姑息者，多有敗行，則父兄之教育所系也。\r\n又見有子弟，聰穎者，忽入下流，庸愚者，轉為上達，則父兄之培植所關也。\r\n\r\n每見勤苦之人，絕無癆疾。顯達之士多出寒門。此亦盈虛消長之機，自然之理也。\r\n\r\n謾夸富貴顯榮，功德文章，要可傳諸後世。\r\n任教聲名暄赫，人品心術，不能瞞過吏官。\r\n\r\n門戶之衰，總由於子孫之驕惰。風俗之壞，多起於富貴之淫奢。\r\n\r\n名利之不宜得者竟得之，福終為禍。\r\n困窮之最難耐者能耐之，苦定回甘。\r\n\r\n明犯國法，罪累豈能幸逃？白得人財，賠償還要加倍。\r\n\r\n父兄有善行，子弟學之或無不肖。\r\n父兄有惡行，子弟學之則無不肖。\r\n可知父兄教子弟，必證其身以率之，無庸徒事言詞也。\r\n君子無過行，小人嫉之亦不能容。\r\n可知君子處小人，必平其氣以待之，不可稍形激切也。\r\n\r\n富不肯讀書，貴不肯積德，錯過可惜也。\r\n少不肯事長，愚不肯親賢，不祥莫大焉。\r\n\r\n富貴易生禍端，必忠厚謙恭，才無大患。\r\n衣祿原有定數，必節儉簡省，乃可久延。\r\n\r\n富家慣習驕奢，最難教子。寒士欲謀生活，還是讀書。\r\n\r\n發達雖命定，亦由肯做工夫。福壽雖天生，還是多行陰騭。\r\n\r\n伐字從戈，矜字從矛，自伐自矜者，可為大戒。\r\n仁字從人，義字從我，講仁講義者，不必遠求。\r\n\r\n凡遇事物突來，必熟思審處，恐貽後悔。\r\n不幸家庭釁起，須忍讓曲全，勿失舊歡。\r\n\r\n凡事謹守規模，必不大錯。一生但足衣食，便稱小康。\r\n\r\n凡事勿徒委於人，必身體力行，方能有濟。\r\n凡事不可執於己，必廣思集益，乃罔後艱。\r\n\r\n凡人世險奇之事，決不可為。\r\n或為之而幸獲其利，特偶然耳，不可視為常然也。\r\n可以為常者，必其平淡無奇，如耕田讀書之類是也。\r\n\r\n風俗日趨於奢淫，靡所底止，安得有敦古樸之君子，力挽江河。\r\n人心日喪其廉恥，漸至消亡，安得有講名節之大人，光爭日月。\r\n\r\n大丈夫處事，論是非不論禍福。士君子立言，貴平正尤貴精詳。\r\n\r\n打算精明，自謂得計，然敗祖父之家聲者，必此人也。\r\n樸實渾厚，初無甚奇，然培子孫之元氣者，必此人也。\r\n\r\n德澤太薄，家有好事，未必是好事。得意者，何可自矜？\r\n天道最公，人能苦心，斷不負苦心。為善者，須當自信。\r\n\r\n德足以感人，而以有德當大權，其感尤速。\r\n財足以累己，而以有財處亂世，其累尤深。\r\n\r\n淡中交耐久。靜裡壽延長。\r\n\r\n但患我不肯濟人，休患我不能濟人。\r\n須使人不忍欺我，勿使人不敢欺我。\r\n\r\n但責己不責人，此遠怨之道也。但信己不信人，此取敗之由也。\r\n\r\n但作裡中不可少之人，便為於世有濟。\r\n必使身後有可傳之事，方為此生不虛。\r\n\r\n待人宜寬，惟待子孫不可寬。行禮宜厚，惟行嫁娶不必厚。\r\n\r\n敵加於己，不得已而應之，謂之應兵，兵應者勝。\r\n利人土地，謂之貪兵，兵貪者敗。此魏相論兵語也。\r\n然豈獨用兵為然哉？凡人事之成敗，皆當作如是觀。\r\n\r\n地無餘利，人無餘力，是種田兩句要言。\r\n心不外馳，氣不外浮，是讀書兩句真訣。\r\n\r\n道本足於身，切實求來，則常若不足矣。\r\n境難足於心，盡行放下，則未有不足矣。\r\n\r\n讀書不下苦功，妄想顯榮，豈有此理？\r\n為人全無好處，欲邀福慶，從何得來？\r\n\r\n讀論語公子荊一章，富者可以為法。\r\n讀論語齊景公一章，貧者可以自興。\r\n讀書無論資性高低，但能勤學好問，\r\n凡事思一個所以然，自有義理貫通之日。\r\n立身不嫌家世貧賤，但能忠厚老成，\r\n所行無一毫苟且處，便為鄉黨仰望之人。\r\n\r\n東坡誌林有雲﹕\r\n人生耐貧賤易，耐富貴難；安勤苦易，安閒散難；\r\n忍疼易，忍癢難；能耐富貴、安閒散、忍癢者，必有道之士也。\r\n余謂如此精爽之論，足以發人深省，\r\n正可於朋友聚會時，述之以助清談。\r\n\r\n多記先正格言，胸中方有主宰。閒看他人行事，眼前即是規箴。\r\n\r\n敦厚之人，始可托大事，故安劉氏者，必絳侯也。\r\n謹慎之人，方能成大功，故興漢室者，必武侯也。\r\n\r\n天地生人，都有一個良心。苟喪此良心，則人去禽獸不遠矣。\r\n聖賢教人，總是一條正路。若舍此正路，則常行荊棘之中矣。\r\n\r\n天地無窮期，光陰則有窮期。去一日，便少一日。\r\n富貴有定數，學問則無定數。求一分，便得一分。\r\n\r\n天雖好生，亦難救求死之人。人能造福，即可邀悔禍之天。\r\n\r\n天下無憨人，豈可妄行欺詐？世上皆苦人，何能獨享安閒？\r\n\r\n天有風雨，人以宮室蔽之；地有山川，人以舟車通之。\r\n是人能補天地之闕也，而可無為乎？\r\n人有性理，天以五常賦之；人有形質，地以六谷養之。\r\n是天地且厚人之生也，而可自薄乎？\r\n\r\n圖功未晚，亡羊尚可補牢。虛慕無成，羨魚何如結網。\r\n\r\n桃實之肉暴於外，不自吝惜，人得取而食之。\r\n食之而種其核，猶饒生氣焉。此可見積善者有餘慶也。\r\n栗實之肉秘於內，深自防護，人乃破而食之。\r\n食之而棄其殼，絕無生理矣。此可知多藏者必厚亡也。\r\n\r\n念祖考創家基，不知風霜沭雨，\r\n受多少苦辛，才能足食足衣，以貽後世。\r\n為子孫計長久，除卻讀書耕田，\r\n恐別無生活，總期克勤克儉，毋負先人。\r\n\r\n能結交直道朋友，其人必有令名。\r\n肯親近耆德老成，其家必多善事。\r\n\r\n蓮朝開而暮合，至不能合，則將落矣。\r\n富貴而無收斂意者，尚其鑒之。\r\n草春榮而冬枯，至於極枯，則又生矣。\r\n困窮而有振興誌者，亦如是也。\r\n\r\n浪子回頭，仍不慚為君子。貴人失足，便貽笑於庸人。\r\n\r\n魯如曾子，於道獨得其傳，可知資性不足限人也。\r\n貧如顏子，其樂不因以改，可知境遇不足困人也。\r\n\r\n論事須真識見。做人要好聲名。\r\n\r\n觀規模之大小，可以知事業之高卑。\r\n察德澤之淺深，可以知門祚之久暫。\r\n\r\n觀周公之不驕不吝，有才何可自矜？\r\n觀顏子之若無若虛，為學豈容自足？\r\n\r\n觀朱霞悟其明麗，觀白雲悟其卷舒，\r\n觀山岳悟其靈奇，觀河海悟其浩瀚，則俯仰間皆文章也。\r\n對綠竹得其虛心，對黃華得其晚節，\r\n對松柏得其本性，對芝蘭得其幽芳，則游覽處皆師友也。\r\n\r\n耕讀固是良謀，必工課無荒，乃能成其業。\r\n仕宦雖稱顯貴，若官箴有玷，亦未見其榮。\r\n\r\n耕所以養生，讀所以明道，此耕讀之本原也，\r\n而後世乃假以謀富貴矣。\r\n衣取其蔽體，食取其充饑，此衣食之實用也，\r\n而時人乃藉以逞豪奢矣。\r\n\r\n古今有為之士，皆不輕為之士。鄉黨好事之人，必非曉事之人。\r\n\r\n古之克孝者多矣，獨稱虞舜為大孝，蓋能為其難也。\r\n古之有才者眾矣，獨稱周公為美才，蓋能本於德也。\r\n\r\n古人比父子為橋梓，比兄弟為花萼，比朋友為芝蘭。\r\n敦倫者，當即物窮理也。\r\n今人稱諸生曰秀才，稱貢生曰明經，稱舉人曰孝廉。\r\n為士者，當顧名思義也。\r\n\r\n郭林宗為人倫之鑒，多在細微處留心。\r\n王彥方化鄉裡之風，是從德義中立腳。\r\n\r\n甘受人欺，定非懦弱。自謂予智，終是糊涂。\r\n\r\n孔子何以惡鄉願，只為他似忠似廉，無非假面孔。\r\n孔子何以棄鄙夫，只因他患得患失，盡是俗心腸。\r\n\r\n看書須放開眼孔。做人要立定腳根。\r\n\r\n陶侃運甓官齋，其精勤可企而及也。\r\n謝安圍　別墅，其鎮定非學而能也。\r\n\r\n肯救人坑坎中，便是活菩薩。能脫身牢籠外，便是大英雄。\r\n\r\n和平處事，勿矯俗以為高。正直居心，勿機關以為智。\r\n\r\n和氣迎人，平情應物。抗心希古，藏器待時。\r\n\r\n和為祥氣，驕為衰氣，相人者，不難以一望而知。\r\n善是吉星，惡是凶星，推命者，豈必因五行而定。\r\n\r\n何謂享福之人？能讀書者便是。何謂創家之人？能教子者便是。\r\n\r\n何者為益友？凡事肯規我之過者是也。\r\n何者為小人？凡事必徇己之私者是也。\r\n\r\n濟世雖乏貲財，而存心方便，即稱長者。\r\n生資雖少智慧，而慮事精詳，即是能人。\r\n\r\n積善之家必有餘慶，積不善之家必有餘殃，\r\n可知積善以遺子孫，其謀甚遠也。\r\n賢而多財則損其誌，愚蠢而多財則益其過，\r\n可知積財以遺子孫，其害無窮也。\r\n\r\n見小利，不能立大功。存私心，不能謀公事。\r\n\r\n見人行善，多方贊成。見人過舉，多方提醒，\r\n此長者待人之道也。\r\n聞人譽言，加意奮勉，聞人謗語，加意警惕，\r\n此君子修己之功也。\r\n\r\n敬他人，即是敬自己。靠自己，勝於靠他人。\r\n家之富厚者，積田產以遺子孫，子孫未必能保。\r\n不如廣積陰功，使天眷其德，或可少延。\r\n家之貧窮者，謀奔走以給衣食，衣食未必能充。\r\n何若自謀本業，知民生在勤，定當有濟。\r\n\r\n家之長幼，皆倚賴於我，我亦嘗體其情否也。\r\n士之衣食，皆取資於人，人亦曾受其益否也。\r\n\r\n家縱貧寒，也須留讀書種子。人雖富貴，不可忘力穡艱辛。\r\n\r\n交朋友增體面，不如交朋友益身心。\r\n教子弟求顯榮，不如教子弟立品行。\r\n\r\n教弟子於幼時，便應有正大光明氣象。\r\n檢身心於平日，不可無憂勤惕厲工夫。\r\n\r\n教小兒宜嚴，嚴氣足以平躁氣。待小人宜敬，敬心可以化邪心。\r\n\r\n儉可養廉，覺茅舍竹籬，自饒清趣。\r\n靜能生悟，即鳥啼花落，都是化機。\r\n\r\n進食需箸，而箸亦只隨其操縱所使，於此可悟用人之方。\r\n作書需筆，而筆不能必其字畫之工，於此可悟求己之理。\r\n\r\n講大經綸，只是落落實實。有真學問，決不怪怪奇奇。\r\n\r\n謹守父兄教條，沉實謙恭，便是醇潛子弟。\r\n不改祖宗成法，忠厚勤儉，定為悠久人家。\r\n\r\n居易俟命，見危授命。言命者，總不外順受其正。\r\n木訥近仁，巧令鮮仁。求仁者，即可知從入之方。\r\n\r\n君子存心但憑忠信，而婦孺皆敬之如神，所以君子落得為君子。\r\n小人處世盡設機關，而鄉黨皆避之若鬼，所以小人枉做了小人。\r\n\r\n君子以名教為樂，豈如稽阮之逾閒。\r\n聖人以悲憫為心，不取沮溺之忘世。\r\n\r\n齊家先修身，言行不可不慎。讀書在明理，識見不可不高。\r\n\r\n氣性不和平，則文章事功，俱無足取。\r\n語言多矯飾，則人品心術，盡屬可疑。\r\n\r\n氣性乖張，多是夭亡之子。語言深刻，終為福薄之人。\r\n\r\n求備之心，可用之以修身，不可用之以接物。\r\n知足之心，可用之以處境，不可用之以讀書。\r\n\r\n求個良心管我。留些餘地處人。\r\n\r\n錢能福人，亦能禍人，有錢者不可不知。\r\n藥能生人，亦能殺人，用藥者不可不慎。\r\n\r\n權勢之徒，雖至親亦作威福，豈知煙雲過眼，已立見其消亡。\r\n奸邪之輩，即平地亦起風波，豈知神鬼有靈，不肯聽其顛倒。\r\n\r\n清貧，乃讀書人順境。節儉，即種田人豐年。\r\n\r\n習讀書之業，便當知讀書之樂。存為善之心，不必邀為善之名。\r\n\r\n孝子忠臣，是天地正氣所鍾，鬼神亦為之呵護。\r\n聖經賢傳，乃古今命脈所系，人物悉賴以裁成。\r\n\r\n行善濟人，人遂得以安全，即在我亦為快意。\r\n逞奸謀事，事難必其穩便，可惜他徒自壞心。\r\n性情執拗之人，不可與謀事也。機趣流通之士，始可與言文也。\r\n\r\n小心謹慎者，必善其後，惕則無咎也。\r\n高自位置者，難保其終，亢則有悔也。\r\n\r\n心靜則明，水止乃能照物。品超斯遠，雲飛而不礙空。\r\n\r\n心能辨是非，處事方能決斷。人不忘廉恥，立身自不卑污。\r\n\r\n兄弟相師友，天倫之樂莫大焉。閨門若朝廷，家法之嚴可知也。\r\n\r\n知道自家是何等身分，則不敢虛驕矣。\r\n想到他日是那樣下場，則可以發憤矣。\r\n\r\n知過能改，便是聖人之徒。惡惡太嚴，終為君子之病。\r\n\r\n能知往日所行之非，則學日進矣。\r\n見世人之可取者多，則德日進矣。\r\n\r\n誌不可不高，誌不高，則同流合污，無足有為矣。\r\n心不可太大，心太大，則舍近圖遠，難期有成矣。\r\n\r\n治術本乎儒術者，念念皆仁厚也。\r\n今人不及古人者，事事皆虛浮也。\r\n\r\n忠實而無才，尚可立功，心誌專壹也。\r\n忠實而無識，必至僨事，意見多偏也。\r\n\r\n忠有愚忠，孝有愚孝，可知忠孝二字不是伶俐人做得來。\r\n仁有假仁，義有假義，可知仁義二途不無奸險人藏其內。\r\n\r\n種田人，改習廛市生涯，定為敗路。\r\n讀書人，甘與衙門詞訟，便入下流。\r\n正己，為率人之本。守成，念創業之艱。\r\n\r\n正而過則迂，直而過則拙，故迂拙之人，猶不失為正直。\r\n高或入於虛，華或入於浮，而虛浮之士，究難指為高華。\r\n\r\n粗糲能甘，必是有為之士。紛華不染，方稱杰出之人。\r\n\r\n處境太求好，必有不好事出來。學藝怕刻苦，還有受苦時在後。\r\n\r\n處世以忠厚人為法。傳家得勤儉意便佳。\r\n\r\n處事要代人作想。讀書須切己用功。\r\n\r\n處事要寬平，而不可有松散之弊。\r\n持身貴嚴厲，而不可有激切之形。\r\n\r\n處事有何定憑，但求此心過得去。\r\n立業無論大小，總要此身做得來。\r\n\r\n愁煩中具瀟灑襟懷，滿抱皆春風和氣。\r\n昧暗處見光明世界，此心即白日青天。\r\n\r\n川學海而至海，故謀道者，不可有止心。\r\n莠非苗而似苗，故窮理者，不可無真見。\r\n\r\n常人突遭禍患，可決其再興，心動於警惕也。\r\n大家漸及消亡，難期其複振，勢成於因循也。\r\n\r\n常存仁孝心，則天下凡不可為者，皆不忍為，\r\n所以孝居百行之先。\r\n一起邪淫念，則生平極不欲為者，皆不難為，\r\n所以淫是萬惡之首。\r\n\r\n常思某人境界不及我，某人命運不及我，則可以自足矣。\r\n常思某人德業勝於我，某人學問勝於我，則可以自慚矣。\r\n\r\n成大事功，全仗著赤心斗膽。有真氣節，才算得鐵面銅頭。\r\n\r\n成就人才，即是栽培子弟。暴殄天物，自應折磨兒孫。\r\n\r\n程子教人以靜，朱子教人以敬。靜者，心不妄動之謂也。\r\n敬者，心常惺惺之謂也。又況靜能延壽，敬則日強。\r\n為學之功在是，養生之道亦在是。靜敬之益人大矣哉，學者可不務乎？\r\n\r\n世風之狡詐多端，到底忠厚人顛撲不破。\r\n末俗以繁華相向，終覺冷淡處趣味彌長。\r\n\r\n世之言樂者，但曰讀書樂、田家樂。可知務本業者，其境常安。\r\n古之言憂者，必曰天下憂、廊廟憂。可知當大任者，其心良苦。\r\n\r\n士必以詩書為性命。人須從孝悌立根基。\r\n\r\n士既知學，還恐學而無恆。人不患貪，只要貧而有誌。\r\n\r\n事但觀其已然，便可知其未然。人必盡其當然，乃可聽其自然。\r\n\r\n事當難處之時，只讓退一步，便容易處矣。\r\n功到將成之候，若放松一著，便不能成矣。\r\n\r\n勢利人裝腔做調，都只在體面上鋪張，可知其百為皆假。\r\n虛浮人指東畫西，全不向身心內打算，定卜其一事無成。\r\n\r\n十分不耐煩，乃為人大病。一昧學吃虧，是處事良方。\r\n\r\n數雖有定，而君子但求其理，理既得，數亦難違。\r\n變固宜防，而君子但守其常，常無失，變亦能御。\r\n奢侈足以敗家，慳吝亦足以敗家。\r\n奢侈之敗家，猶出常情，而慳吝之敗家，必遭奇禍。\r\n庸愚足以覆事，精明亦足以覆事。\r\n庸愚之覆事，猶為小咎，而精明之覆事，必見大凶。\r\n\r\n舍不得錢，不能為義士。舍不得命，不能為忠臣。\r\n\r\n守分安貧，何等清閒，而好事者，偏自尋煩惱。\r\n持盈保泰，總須忍讓，而恃強者，乃自取滅亡。\r\n\r\n守身必嚴謹，凡足以戕吾身者，宜戒之。\r\n養心須淡泊，凡足以累吾心者，勿為也。\r\n\r\n守身不敢妄為，恐貽羞於父母。創業還須深慮，恐貽害於子孫。\r\n\r\n善謀生者，但令長幼內外，勤修恆業而不必富其家。\r\n善處事者，但就是非可否，審定章程而不必利於己。\r\n\r\n山水是文章化境。煙雲乃富貴幻形。\r\n\r\n身不饑寒，天未嘗負我。學無長進，我何以對天？\r\n\r\n神傳於目，而目則有胞，閉之可以養神也。\r\n禍出於口，而口則有唇，闔之可以防禍也。\r\n\r\n生資之高在忠信，非關機巧。學業之美於德行，不僅文章。\r\n\r\n盛衰之機，雖關氣運，而有心者，必責諸人謀。\r\n性命之理，固極精微，而講學者，必求其實用。\r\n\r\n儒者多文為富，其文非時文也。君子疾名不稱，其名非科名也。\r\n\r\n人品之不高，總為一利字看不破。\r\n學業之不進，總為一懶字丟不開。\r\n\r\n人犯一苟字，便不能振。人犯一俗字，便不可醫。\r\n\r\n人得一知己，須對知己而無慚。士既多讀書，必求讀書而有用。\r\n\r\n人皆欲貴也，請問一官到手，怎樣施行？\r\n人皆欲富也，且問萬貫纏腰，如何布置？\r\n\r\n人皆欲會說話，蘇秦乃因會說話而殺身。\r\n人皆欲多積財，石崇乃因多積財而喪命。\r\n\r\n人之生也直，人苟欲生，必全其直。\r\n貧者士之常，士不安貧，乃反其常。\r\n\r\n人之足傳，在有德，不在有位。世所相信，在能行，不在能言。\r\n\r\n人知佛老為異端，不知凡背乎經常者，皆異端也。\r\n人知楊默為邪說，不知凡涉於虛誕者，皆邪說也。\r\n\r\n人生不可安閒，有恆業，才足收放心。\r\n日用必須簡省。杜奢端，即以昭儉德。\r\n\r\n人生境遇無常，須自謀一吃飯本領。\r\n人生光陰易逝，要早定一成器日期。\r\n\r\n人雖無艱難之時，要不可忘艱難之境。\r\n世雖有僥幸之事，斷不可存僥幸之心。\r\n\r\n人心統耳目官骸，而於百體為君，必隨處見神明之宰。\r\n人面合眉眼鼻口，以成一字曰苦，知終身無安逸之時。\r\n\r\n人稱我善良，則喜。稱我凶惡，則怒。\r\n此可見凶惡非美名也，即當立誌為善良。\r\n我見人醇謹，則愛。見人浮躁，則惡。\r\n此可見浮躁非佳士也，何不反身為醇謹。\r\n\r\n自奉必減幾分方好。處世能退一步為高。\r\n\r\n自己所行之是非，尚不能知，安望知人。\r\n古人以往之得失，且不必論，但須論己。\r\n\r\n自家富貴不著意裡，人家富貴不著眼裡，此是何等胸襟！\r\n古人忠孝不離心頭，今人忠孝不離口頭，此是何等誌量！\r\n\r\n自虞廷立五倫為教，然後天下有大經。\r\n自紫陽集四子成書，然後天下有正學。\r\n\r\n子弟天性未灕，教易入也，\r\n則體孔子之言以勞之，勿溺愛以長其自肆之心。\r\n子弟天性已壞，教難行也，\r\n則守孟子之言以養之，勿輕棄以絕其自新之路。\r\n\r\n紫陽補大學格致之章，恐人誤入虛無，\r\n而必使之即物窮理，所以維正教也。\r\n陽明取孟子良知之說，恐人徒事記誦，\r\n而必使之反己省心，所以救末流也。\r\n\r\n作善降祥，不善降殃，可見塵世之間，已分天堂地獄。\r\n人同此心，心同此理，可知庸愚之輩，不隔聖域賢關。\r\n\r\n最不幸者，為勢家女作翁姑。最難處者，為富家兒作師友。\r\n\r\n\r\n財不患其不得，患財得而不能善用其財。\r\n祿不患其不來，患祿來而不能無愧其祿。\r\n\r\n才覺已有不是，便決意改圖，此立誌為君子也。\r\n明知人議其非，偏肆行無忌，此甘心為小人也。\r\n\r\n在世無過百年，總要作好人、存好心，留個後代榜樣。\r\n謀生各有恆業，那得管閒事、說閒話，荒我正經工夫。\r\n\r\n存科名之心者，未必有琴書之樂。\r\n講性命之學者，不可無經濟之才。\r\n\r\n聰明勿使外散，古人有纊以塞耳，旒以蔽目者矣。\r\n耕讀何妨兼營，古人有出而負耒，入而橫經者矣。\r\n\r\n縱容子孫偷安，其後必至耽酒色而敗門庭。\r\n專教子孫謀利，其後必至爭貲財而傷骨肉。\r\n\r\n夙夜所為，得無抱慚於裘影。光陰已逝，尚期收效於桑榆。\r\n\r\n矮板凳，且坐著。好光陰，莫錯過。\r\n\r\n偶緣為善受累，遂無意為善，是因哽廢食也。\r\n明識有過當規，卻諱言有過，是護疾忌醫也。\r\n\r\n耳目口鼻，皆無知識之輩，全靠著心作主人。\r\n身體發膚，總有毀壞之時，要留個名稱後世。\r\n\r\n一信字是立身之本，所以人不可無也。\r\n一恕字是接物之要，所以終身可行也。\r\n\r\n一室閒居，必常懷振卓心，才有生氣。\r\n同人聚處，須多說切直話，方見古風。\r\n一生快活皆庸福。萬種艱辛出偉人。\r\n\r\n一言足以招大禍，故古人守口如瓶，惟恐其覆墜也。\r\n一行足以玷終身，故古人飭躬若璧，惟恐有瑕疵也。\r\n\r\n以漢高祖之英明，知呂後必殺戚姬，\r\n而不能救止，蓋其禍已成也。\r\n以陶朱公之智計，知長男必殺仲子，\r\n而不能保全，殆其罪難宥乎。\r\n\r\n以直道教人，人即不從，而自反無愧，切勿曲以求榮也。\r\n以誠心待人，人或不諒，而歷久自明，不必急於求白也。\r\n\r\n義之中有利，而尚義之君子，初非計及於利也。\r\n利之中有害，而趨利之小人，並不顧其為害也。\r\n\r\n意趣清高，利祿不能動也。誌量遠大，富貴不能淫也。\r\n\r\n憂先於事，故能無憂，事至而憂無救於事。\r\n此唐使李絳語也。其警人之意深矣，可書以揭諸座右。\r\n\r\n堯舜大聖，而生朱均。瞽鯀之愚，而生舜禹。揆以餘慶殃之理，似覺難憑。\r\n然堯舜之聖，初未嘗因朱均而減。瞽鯀之愚，亦不能因舜禹而掩。\r\n所以人貴自立也。\r\n\r\n有不可及之誌，必有不可及之功。\r\n有不忍言之心，必有不忍言之禍。\r\n\r\n有真性情須有真涵養。有大識見乃有大文章。\r\n\r\n有守雖無所展布，而其節不撓，故與有猷有為而並重。\r\n立言即未經起行，而於人有益，故與立功立德而並傳。\r\n\r\n有生資，不加學力，氣質究難化也。\r\n慎大德，不矜細行，形跡終可疑也。\r\n\r\n有才必韜藏，如渾金璞玉，○然而日章也。\r\n為學無間斷，如流水行雲，日進而不已也。\r\n\r\n友以成德也，人而無友，則孤陋寡聞，德不能成矣。\r\n學以愈愚也，人而不學，則昏昧無知，愚不能愈矣。\r\n\r\n言不可盡信，必揆諸理。事未可遽行，必問諸心。\r\n\r\n嚴近乎矜，然嚴是正氣，矜是乖氣，故持身貴嚴而不可矜。\r\n謙似乎諂，然謙是虛心，諂是媚心。故處世貴謙而不可諂。\r\n\r\n顏子之不校，孟子之自反，是賢人處橫逆之方。\r\n子貢之無諂，原思之坐弦，是賢人守貧窮之法。\r\n\r\n飲食男女，人之大欲存焉，然人欲既勝天理或亡。\r\n故有道之士，必使飲食有節，男女有別。\r\n\r\n隱微之衍，即干憲典，所以君子懷刑也。\r\n技藝之末，無益身心，所以君子務本也。\r\n\r\n\r\n無論作何等人，總不可有勢利氣。\r\n無論習何等業，總不可有粗浮心。\r\n\r\n無執滯心，才是通方士。有做作氣，便非本色人。\r\n\r\n無財非貧，無學乃為貧。無位非賤，無恥乃為賤。\r\n無年非夭，無述乃為夭。無子非孤，無德乃為孤。\r\n\r\n誤用聰明，何若一生守拙。濫交朋友，不如終日讀書。\r\n伍子胥報父兄之仇而郢都滅，\r\n申包胥救君上之難而楚國存，可知人心足恃也。\r\n秦始皇滅東周之歲而劉季生，\r\n梁武帝滅南齊之年而侯景降，可知天道好還也。\r\n\r\n為學不外靜敬二字。教人先去驕惰二字。\r\n\r\n為鄉鄰解紛爭，使得和好如初，即化人之事也。\r\n為世俗談因果，使知報應不爽，亦勸善之方也。\r\n\r\n為善之端無盡，只講一讓字，便人人可行。\r\n立身之道何窮，只得一敬字，便事事皆整。\r\n\r\n為人循矩度，而不見精神，則登場之傀儡也。\r\n作事守章程，而不知權變，則依樣之葫蘆也。\r\n\r\n文行忠信，孝悌恭敬，孔子立教之目也，今惟教以文而已。\r\n誌道據德，依仁游藝，孔門為學之序也，今但學其藝而已。\r\n\r\n穩當話，卻是平常話，所以聽穩當話者不多。\r\n本分人，即是快活人，無奈做本分人者甚少。\r\n\r\n王者不令人放生，而無故卻不殺生，則物命可惜也。\r\n聖人不責人無過，惟多方誘之改過，庶人心可回也。\r\n\r\n與朋友交游，須將他好處留心學來，方能受益。\r\n對聖賢言語，必要我平時照樣行去，才算讀書。\r\n\r\n與其使鄉黨有譽言，不如令鄉黨無怨言。\r\n與其為子孫謀產業，不如教子孫習恆業。\r\n\r\n遇老成人，便肯殷殷求教，則向善必篤也。\r\n聽切實話，覺得津津有味，則進德可期也。\r\n余最愛草廬日錄有句雲﹕澹如秋水貧中味，和若春風靜後功。\r\n讀之覺矜平躁釋，意味深長。\r\n\r\n欲利己，便是害己。肯下人，終能上人。\r\n\r\n用功於內者，必於外無所求。飾美於外者，必其中無所有。",
  "language": "zh",
  "downloadCount": 241,
  "subjects": [
    "Aphorisms and apothegms",
    "Conduct of life -- Early works to 1900",
    "Quotations, Chinese"
  ],
  "lastUpdated": "2026-01-14T00:13:15.009Z",
  "sourceUrl": "https://www.gutenberg.org/ebooks/25421"
}