{
  "id": "876081",
  "title": "寶行王正論",
  "author": "Wikisource Contributors",
  "excerpt": "安樂解脱品\n解脱一切障 圓徳所莊嚴 禮一切智尊 衆生眞善友\n正法決定善 爲愛法大王 我當説由法 流注法器人\n先説樂因法 後辯解脱法 衆生前安樂 次後得解脱\n善道具名樂 解脱謂惑盡 略説此二因 唯信智二根\n因信能持法 由智如實了 二中智最勝 先藉信發行\n由癡貪瞋怖 而能不壞法 當知是有信 吉祥樂名器\n已能熟簡擇 身口意三業 恒利益自他 説爲有智人\n殺生盜邪婬 妄言及兩舌 惡罵不應語 貪瞋與邪見\n此法名十惡 翻此即十善 離酒清淨命 無逼惱心施\n供養所應敬 略説法當爾 若但行苦行 決不生善法\n以離智慧故 若唯有苦行 不能除損他 與救濟利益\n施戒修所明 正法大夷路 若棄行邪道 自苦受牛罰\n是生死曠澤...",
  "category": "philosophy",
  "content": "\n安樂解脱品\n解脱一切障 圓徳所莊嚴 禮一切智尊 衆生眞善友\n正法決定善 爲愛法大王 我當説由法 流注法器人\n先説樂因法 後辯解脱法 衆生前安樂 次後得解脱\n善道具名樂 解脱謂惑盡 略説此二因 唯信智二根\n因信能持法 由智如實了 二中智最勝 先藉信發行\n由癡貪瞋怖 而能不壞法 當知是有信 吉祥樂名器\n已能熟簡擇 身口意三業 恒利益自他 説爲有智人\n殺生盜邪婬 妄言及兩舌 惡罵不應語 貪瞋與邪見\n此法名十惡 翻此即十善 離酒清淨命 無逼惱心施\n供養所應敬 略説法當爾 若但行苦行 決不生善法\n以離智慧故 若唯有苦行 不能除損他 與救濟利益\n施戒修所明 正法大夷路 若棄行邪道 自苦受牛罰\n是生死曠澤 無飮食樹陰 或狼所食噉 長遠於中行\n因殺生短壽 逼惱招多病 由盜致乏財 侵他境多怨\n妄語遭誹謗 兩舌親愛離 惡口聞不愛 綺語他憎嫉\n由貪害所求 瞋恚受驚怖 邪見生僻執 飮酒心訥亂\n不施故貧窮 邪命逢欺誑 不恭生卑賤 嫉妬無威徳\n恒恨形色醜 不問聰故癡 此報在人道 先已受惡趣\n殺生等罪法 如所説果報 無貪等及業 説名善習因\n惡修及諸苦 皆從邪法生 諸善道安樂 皆因善法起\n常離一切惡 恒行一切善 由身口意業 應知此二法\n由一法能脱 地獄等四趣 第二法能感 人天王富樂\n由定梵住空 得受梵等樂 如是略説名 樂因及樂果\n復次解脱法 微細深難見 無耳心凡夫 聞則生驚怖\n我無當不生 現來我所無 凡人思此畏 智者怖永盡\n世間我見生 他事執所繋 佛由至道證 依悲爲他説\n我有及我所 此二實皆虚 由見如實理 二執不更生\n諸陰我執生 我執由義虚 若種子不實 芽等云何眞\n若見陰不實 我見則不生 由我見滅盡 諸陰不更起\n如人依淨鏡 得見自面影 此影但可見 一向不眞實\n我見亦如是 依陰得顯現 如實撿非有 猶如鏡面影\n如人不執鏡 不見自面影 如此若析陰 我見即不有\n因聞如是義 大淨命阿難 即得淨法眼 恒爲他説此\n陰執乃至在 我見亦恒存 由有我見故 業及有恒有\n生死輪三節 無初中後轉 譬如旋火輪 生起互相由\n從自他及二 三世不有故 證此我見滅 次業報亦然\n如此見因果 生起及滅盡 故不執實有 世間有及無\n愚人聞此法 能盡一切苦 由無智生怖 於無怖畏處\n涅槃處無此 汝云何生怖 如所説實空 云何令汝怖\n解脱無我陰 汝若受此法 捨我及諸陰 汝云何不樂\n無尚非涅槃 何況當是有 有無執淨盡 佛説名涅槃\n若略説邪見 謂撥無因果 此令非福滿 惡道因最重\n若略説正見 謂信有因果 能令福徳滿 善道因最上\n由智有無寂 超度福非福 故離善惡道 佛説名解脱\n若見生有因 智人捨無執 由見滅共因 是故捨有執\n先倶生二因 實義則非因 假名無依故 及生非實故\n若此有彼有 譬如長及短 由此生彼生 譬如燈與光\n先長後爲短 不然非性故　光明不生故 燈亦非實有\n如此因果生 若見不執無　已信世眞實 由亂心所生\n見滅非虚故 即證得眞如　是故不執有 不依二解脱\n色是遠所見 若近最分明　鹿渇若實已 云何近不見\n若遠於實智 即見世間有　證實則不見 無相如鹿渇\n如鹿渇似水 非水非實物　如此陰似人 非人非實法\n計鹿渇爲水 往彼若飮此　若無執爲水 如此人愚癡\n世間如鹿渇 若執實有無　此即是無明 癡故無解脱\n執無墮惡趣 執有生善道　若能知如實 不二依解脱\n不樂有無執 由擇眞實義　若墮於無執 何不説墮有\n若言由破有 義至故墮無　如此破無故 云何不墮有\n無言行及心 由依菩提故　若説彼墮無 何因不墮有\n僧佉鞞世師 尼揵説人陰 約世汝問彼 若説過有無\n是不可言法 以過有無故 汝應知甚深 佛正教甘露\n如曉無去來 亦無一念住 若體過三世 何世爲實有\n二世無去來 現在實不住 世生及住滅 此言云何實\n若恒有變異 何法不念滅 若無念念滅 云何有變異\n若言念念滅 分具分滅故 不等證見故 此二無道理\n若念滅皆盡 云何有故物 若堅無念滅 故物云何成\n如刹那後際 前中際亦有 由刹那三分 故世念無住\n是一念三際 應擇際如念 前中後三際 不由自他成\n非一念分故 若無分何有 離一多云何 離有何法無\n由滅及對治 若言有成無 此無及對治 何法有無故\n是故世涅槃 由義不成有 世間有後際 他問佛默然\n是尊一切智 故智人識佛 由此甚深法 不説非器處\n如此解脱法 甚深無繋攝 諸佛一切智 故説無依底\n於無依著法 過有無二邊 世人受依著 由癡驚怖失\n彼自失壞他 怖畏無依處 王願汝不動 莫由彼自壞\n爲汝成不壞 我當説眞理 由依無倒合 離有無二執\n此過福非福 甚深義明了 非身見怖空 二人境當説\n四大及空識 一聚倶非人 若合離非人 云何執人有\n如六界非人 聚故虚非實 一一界同然 由聚故非實\n陰非我我所 離陰我不顯 不如薪火雜 何依陰成我\n地界非三大 地中亦無三 三中亦無地 相離互不成\n地水火風大 各自性不成 一離三不成 三離一亦爾\n一三及三一 相離若不成 各各自不成 彼相離云何\n若各離自成 離薪何無火 動礙及相聚 水風地亦然\n若火不自成 三云何各立 三大縁生義 相違云何成\n若彼各自成 云何更互有 若各自不成 云何互成有\n若言不相離 諸大各自成 不雜則不共 若雜非獨成\n諸大非各成 云何各性相 各成無偏多 故相假名説\n色聲香味觸 簡擇義如大 眼色識無明 業生擇亦爾\n作者業及事 數合因果世 短長及名想 非想擇亦然\n地水風火等 長短及小大 善惡言識智 智中滅無餘\n如識處無形 無邊遍一切 此中地等大 一切皆滅盡\n於此無相智 短長善惡業 名色及諸陰 如此滅無餘\n如此等於識 由無明先有 於識若起智 此等後皆盡\n如是等世法 是然識火薪 由實量火光 世識薪燒盡\n由癡別有無 後簡擇眞如 尋有既不得 無云何可得\n由無色所成 故空但名字 離大何爲色 故色亦唯名\n受想行及識 應思如四大 四大如我虚 六界非人法\n\n\n雜品\n如分分拆蕉 無餘盡不有 約六界拆人 盡空亦如是\n是故佛正説 一切法無我 但六界名法 決判實無我\n我無我二義 如實撿不得 是故如來遮 我無我二邊\n見聞覺知言 佛説無實虚 二相待成故 此二如實無\n如實撿世間 過實亦過虚 則世間依實 故墮於有無\n若法遍不如 云何佛得説 有邊及無邊 有二與無二\n過去佛無量 現來過算數 過數衆生邊 三世由佛顯\n世間無長因 此際約世顯 世間過有無 云何佛記邊\n由法如此深 於凡祕不説 説世如幻化 是佛甘露教\n譬如幻化像 生滅尚可見 此像及生滅 實義撿非有\n世間如幻化 生滅可見爾 世間及生滅 約實義皆虚\n幻像無從來 去亦無有處 但迷衆生心 由實有不住\n世體過三世 若爾世何實 誰言説有無 有無實無義\n故佛約四句 不記説世間 由有無皆虚 此虚不虚故\n是身不淨相 麁證智境界 恒數數所見 尚不入心住\n況正法微細 甚深無依底 難證於散心 云何可易入\n故佛初成道 捨説欲涅槃 由見此正法 甚深故難解\n若法非正了 即害不聰人 由不如執此 墮邪見穢坑\n人識法不明 由自高輕法 起謗壞自身 下首墮地獄\n譬如勝飮食 偏用遭危害 若如理量食 得壽力強樂\n若偏解正法 遭苦亦如此 若能如理解 感樂及菩提\n智人於正法 捨謗及邪執 於正智起用 故成如意事\n由不了此法 人起長我見 因此造三業 次生善惡道\n乃至未證法 能除滅我見 恒敬起正勤 於戒施忍等\n作事法爲先 及法爲中後 謂無虚眞理 現來汝不沈\n因法現好名 樂臨死無怖 來生受富樂 故應恒事法\n唯法是正治 因法天下愛 若主感民愛 現來不被誑\n若非法治化 主遭臣厭惡 由世間憎惡 現來不歡喜\n王法欺誑他 是大難惡道 惡智邪命論 云何説爲正\n若人專誑他 云何説正事 因此於萬生 恒遭他欺誑\n若欲使怨憂 捨失取其徳 己利由此圓 即令怨憂惱\n約施及愛語 利行與同利 願汝攝世間 因此弘正法\n王若一實語 如生民堅信 此如尊妄語 不起他安信\n實意起無違 流靡能利他 是説名實語 翻此爲妄言\n一捨財若明 如能隱王失 如此主悋賄 能害王衆徳\n若王靜諸惡 徳深人愛重 因此教明王 故應事寂靜\n由智王難動 自了不信他 永不遭欺誑 故決應修智\n依諦捨靜智 王則具四善 如四徳正法 人天所讃歎\n能伏説清淨 由智慧無垢 恒共智人集 王法智生長\n善説人難得 聽善言亦難 第三人最勝 能疾行善教\n若善非所愛 已知應疾修 如藥味雖苦 樂差應強服\n壽無病王位 恒應思無常 次生厭怖想 後專心行法\n見決定應死 死從惡見苦 智人爲現樂 故不應作罪\n見一念無怖 若見後時畏 若一念心安 云何後不畏\n由酒遭他輕 損事減身力 由癡行非事 故智人斷酒\n圍碁等嬉戲 生貪瞋憂諂 誑妄惡口因 故應恒遠離\n婬逸過失生 由想女身淨 尋思女身中 實無一毫淨\n女口涎唾器 齒舌垢臭穢 鼻臭由洟流 目涙種類處\n腹屎尿腸器 餘身骨肉聚 癡人迷可厭 故貪著此身\n根門最臭穢 是厭惡身因 於中若生愛 何縁得離欲\n譬如屎尿器 猪好在中戲 於身不淨門 多欲戲亦爾\n此門所以生 爲棄身土穢 癡人邪愛著 不顧己善利\n汝自見一分 屎尿等不淨 此聚説名身 云何汝生愛\n赤白爲生種 厠汁所沷養 如知身不淨 何意苦生愛\n穢聚可憎惡 臭濕皮纒裹 若能處中臥 則愛著女身\n若可愛可憎 衰老及童女 女身皆不淨 汝何處生欲\n設糞聚好色 軟滑相端正 起愛則不應 愛女身亦爾\n内臭極不淨 外皮所覆藏 是死屍種性 云何見不知\n皮不淨如衣 不可暫解浣 云何穢聚皮 可權時汰淨\n畫瓶滿糞穢 外飾若汝憎 此身穢種滿 云何汝不厭\n若汝憎不淨 云何不惡身 香華鬘飮食 本淨而能汚\n如汝併憎惡 於自他糞穢 云何汝不厭 自他不淨身\n如女身不淨 自身穢亦爾 是故離欲人 於内外相稱\n九門流不淨 自證自浣濯 若不知不淨 而造愛欲論\n希有極無知 無慚及輕他 於最不淨身 何方利益汝\n多衆生因此 無明覆其心 爲塵欲結怨 如狗鬥爭糞\n如掻癢謂樂 不癢最安樂 如此有欲樂 無欲人最樂\n若汝思此義 離欲不得成 由思欲輕故 不遭婬逸過\n從獵感短壽 怖苦重逼惱 未來決受此 故應堅行悲\n何人若他見 生彼極驚怖 譬糞穢汚身 流出毒惡蛇\n是人若至彼 衆生得安樂 譬夏月大雲 田夫見欲雨\n故汝捨惡法 決心修善行 爲自他倶得 無上菩提果\n是菩提根本 心堅如山王 因十方際悲 及無二依智\n大王汝諦聽 此因我今説 感三十二相 能莊嚴汝身\n支提聖尊人 供養恒親侍 手足寶相輪 當成轉輪王\n手足滑柔軟 身大七處高 由施美飮食 於他等豐足\n身圓滿端直 指足跟圓長 汝當感長壽 由悲濟死囚\n大王堅持法 令清淨久住 由此足安平 當得成菩薩\n行布施愛語 利行及同利 由此指網密 手足八十文\n脚趺高可愛 旋毛端向上 由長不棄背 本所受持法\n由恭敬施受 明處及工巧 故得鹿王膞 及聰明大智\n他求自有物 我疾能惠施 由此臂傭大 得爲世化主\n親愛若別離 菩薩令和集 此感陰藏相 恒服慚羞衣\n常施樓殿具 細軟可愛色 故感天色身 潤滑光微妙\n由施無上護 如理順尊長 感一孔一毛 白毫端嚴面\n常説善愛語 又能順正教 上身如師子 頸圓喩甘浮\n看病給醫藥 或令他養護 故得腋下滿 千脈別百味\n於自他法事 常能爲端首 頂骨欚尼沙 横竪頬匿瞿\n由長時巧説 實美滑善言 得八相梵音 及舌根脩廣\n已知事實利 數數爲他説 得好如師子 面門方可愛\n由尊他不輕 隨順行正理 齒白齊必勝 譬若眞珠行\n由數習此言 謂實不兩舌 故具四十齒 平滑堅遒淨\n由瞻視衆生 滑無貪瞋癡 眼珠青滑了 瞼睫如牛王\n由如此略説 大人相及因 轉輪王菩薩 美飾汝應知\n隨相有八十 從慈悲流生 大王我不説 爲避多文辭\n雖諸轉輪王 同有此相好 淨明及可愛 終不逮如來\n從菩薩善心 一念中一分 輪王相好因 尚不能等此\n一人萬億劫 修善根生長 於佛一毛相 此因亦不感\n諸佛與輪王 相中一分等 譬如螢與日 於光微有似\n\n\n菩提資糧品\n諸佛大相好 從難思福生 我今爲汝説 依大乘阿含\n一切縁覺福 有學無學福 及十方世福 福如世難量\n此福更十倍 感佛一毛相 九萬九千毛 一一福皆爾\n如此衆多福 生佛一切毛 復更百倍増 方感佛一好\n如是如是多 一一好得成 乃至滿八十 隨飾一大相\n如是福徳聚 能感八十好 合更百倍増 感佛一大相\n如是多福徳 能感三十相 復更百倍増 感毫如滿月\n能感白毫福 復更千倍増 此福感難見 頂上欚尼沙\n如此無量福 方便説有量 於一切十方 如説十倍世\n諸佛色身因 尚如世無量 況佛法身因 而當有邊際\n世間因雖小 若果大難量 佛因既無量 果量云何思\n諸佛有色身 皆從福行起 大王佛法身 由智慧行成\n故佛福慧行 是菩提正因 故願汝恒行 菩提福慧行\n於成菩提福 汝莫墮沈憂 有理及阿舍 能令心安信\n如十方無邊 空及地水火 有苦諸衆生 彼無邊亦爾\n此無邊衆生 菩薩依大悲 從苦而拔濟 願彼般涅槃\n從發此堅心 行住及臥覺 或時小放逸 無量福恒流\n福量如衆生 恒流無間隙 因果既相稱 故菩提不難\n時節及衆生 菩提與福徳 由此四無量 菩薩堅心行\n菩提雖無量 因前四無量 修福慧二行 云何難可得\n福慧二種行 如此無邊際 菩薩身心苦 故疾得消除\n惡道飢渇等 身苦惡業生 菩薩永離惡 行善苦不生\n欲瞋怖畏等 心苦從癡生 由依無二智 菩薩離心苦\n有苦時若促 難忍何況多 無苦時長遠 有樂云何難\n身苦永不有 假説有心苦 悲世間二苦 故恒住生死\n故菩提長時 智人心不沈 爲滅惡生善 是時無間修\n貪瞋及無明 願汝識捨離 無貪等衆善 知應恭敬修\n由貪生鬼道 由瞋墮地獄 由癡入畜生 翻此感人天\n捨惡及修善 此法是樂因 若是解脱法 由智捨二執\n佛像及支提 殿堂并寺廟 最勝多供具 汝應敬成立\n坐寶蓮花上 好色微妙畫 一切金寶種 汝應造佛像\n正法及聖衆 以命色事護 金寶網繖蓋 奉獻覆支提\n金銀衆寶花 珊瑚琉璃珠 帝釋青大青 金剛貢支提\n能説正法人 以四事供養 六和敬等法 常應勤修行\n於尊恭敬聽 勤事而侍護 菩薩必應行 亡後亦供養\n於天外道衆 不應親事禮 因無知邪信 莫事惡知識\n佛阿含及論 書寫讀誦施 亦惠紙筆墨 汝應修此福\n於國起學堂 雇師供學士 興建永基業 汝行爲長慧\n解醫巧暦數 皆爲立田疇 潤老小病苦 於國有濟益\n起諸道伽藍 園塘湖亭屋 於中給生具 草蓐飮食薪\n於小大國土 應起寺亭館 遠路乏水漿 造井池施飮\n病苦無依貧 下姓怖畏等 依慈悲攝受 勤心安立彼\n隨時新飮食 果菜及新穀 大衆及須者 未施莫先用\n屣繖瓶鉤鑷 針綖及扇等 荃提寢息具 應施寺亭館\n三果及三辛 蜜糖酥眼藥 恒應安息省 書呪及藥方\n塗首身藥油 澡盤燈麨果 水器及刀斧 應給亭館中\n米穀麻飮食 糖膏等相應 恒置陰涼處 及淨水滿器\n於蟻鼠穴門 飮食穀糖等 願令可信人 日日分布散\n如意前後食 恒施於餓鬼 狗鼠鳥蟻等 願汝恒施食\n災疫飢餓時 水旱及賊難 國敗須濟度 願汝恒拯恤\n田夫絶農業 願給糧種具 隨時蠲租税 輕微受調斂\n施物濟貧債 出息不長輕 直防許休偃 以時接賓客\n境内外劫盜 方便斷令息 隨時遺商侶 平物價鈞調\n八座等判事 自如理觀察 事能利萬姓 恒恭敬修行\n應作何自利 如汝恒敬思 利他云何成 如此汝急思\n地水風火等 草藥及野樹 如此或暫時 受他無礙策\n七歩頃起心 爲捨内外財 菩薩福徳成 難量如虚空\n童女好色嚴 惠施求得者 故獲陀羅尼 能持一切法\n愛色具莊嚴 并一切生具 施八萬童女 釋迦佛昔時\n光明種種色 衣服莊嚴具 花香等應施 依悲惠求者\n若人離此縁 於法無安行 則應施與之 過此後莫惠\n毒亦許施彼 若此能利他 甘露不許施 若此損害他\n若蛇嚙人指 佛亦聽則除 或佛教利他 逼惱亦可行\n固謹持正法 及能説法人 恭敬聽受法 或以法施他\n莫愛世讃歎 恒樂出俗法 如立自體徳 於他亦如此\n於聞莫知足 及思修實義 於師報恩施 應敬行莫悋\n莫讀外邪論 但起諍慢故 不應讃自徳 怨徳亦可讃\n莫顯他密事 及惡心兩舌 自於他有過 如理觀悔露\n若由此過失 智者訶責他 自須離此失 有能拔濟他\n他辱己莫瞋 即觀宿惡業 莫報對他惡 爲後不受苦\n於他應作恩 莫希彼報答 唯自應受苦 共求衆受樂\n若得大富貴 自高不應作 遭枉如餓鬼 莫起下悲行\n假設失王位 或死由實言 亦恒説此語 無實利默然\n如言如此行 願汝堅行善 因此好名遍 自在成勝量\n應作熟簡擇 後則依理行 莫由信他作 須自了實義\n若依理行善 好名遍十方 王侯續不斷 王富樂轉大\n死縁百一種 壽命因不多 此因或死縁 故恒應修善\n若人恒行善 是所得安樂 於自他若等 此善樂圓足\n依法爲性人 臥覺常安樂 夢中見善事 由内無過惡\n若人養父母 恭奉自家尊 恭善人用財 忍辱有大度\n軟語不兩舌 實言同止樂 此九天帝因 盡壽應修行\n由昔行九法 天主感帝位 時時處法堂 至今恒説此\n一日三時施 美食三百器 福不及刹那 行慈百分一\n天人等愛護 日夜受喜樂 免怨火毒杖 是行慈現果\n無功用獲財 後生於色界 得慈十功徳 若人未解脱\n教一切衆生 堅發菩提心 菩薩徳如山 菩提心牢固\n由信離八難 因戒生善道 數修眞如空 得善無放逸\n無諂得念根 恒思得慧根 恭敬得義理 護法感宿命\n布施聽聞法 或不障他聞 疾得如所愛 與佛相値遇\n無貪作事成 不慳財物長 離慢招上品 法忍得總持\n由行五實施 及惠無怖畏 非諸罵能辱 故感大勝力\n支提列燈行 幽闇秉火燭 布施續明油 故得淨天眼\n供養支提時 即設鼓聲樂 蠡角等妙音 故獲淨天耳\n於他失默然 不談人徳闕 隨順護彼意 故得他心智\n由施徙舟乘 運致羸乏人 恭謹瞻尊長 故獲如意通\n令他憶法事 及正法句義 或淨心施法 故感宿命智\n由知眞實義 謂諸法無性 故得第六通 最勝是流盡\n平等悲相應 由修如實智 故自得成佛 恒解脱衆生\n由種種淨願 故佛土清淨 衆寶獻支提 故放無邊光\n如此業及果 已知義相應 故應修利他 即菩薩自利\n\n\n正教王品\n王若行非法 或作非道理 事王人亦讃 故好惡難知\n亦有世間人 非愛善難教 何況大國王 能受善人語\n我今愍念汝 及悲諸世間 故我善教汝 實益若非愛\n眞滑有義利 依時由慈悲 佛令教弟子 故我爲汝説\n若聽聞實語 應住於無瞋 可取必須受 如浴受淨水\n我今説善言 現來有利益 汝知應受行 爲自及於世\n由昔施貧苦 故今感富財 因貪不知恩 廢施無更得\n世間唯路糧 不雇無人負 由施供下品 未來荷百倍\n願汝發大心 恒興建大事 若行大心事 是人得大果\n小意陿劣王 心願未曾觸 好名吉祥事 三寶依應作\n望王后等毛 若事非汝法 死亦起惡名 王不作最勝\n廣大事能起 大人希有用 能障下人願 以命成此事\n無自在棄物 隻身入未來 若於法安財 前至逆相待\n先帝諸産業 棄本屬新王 能爲前王生 法樂好名不\n用財受現喜 若施感來樂 非此二唐失 唯生苦無歡\n將終欲行施 臣礙失自在 祚絶故捨愛 隨新王樂欲\n若捨一切物 汝今安弘法 亦常在死縁 譬如風中燈\n先諸王所起 平等功徳處 謂天神廟堂 願如本修理\n離殺常行善 持戒愛容舊 巧増財無諍 勤力恒修善\n清淨無積聚 不捨於他事 安立爲導首 受彼功徳藏\n盲病根不具 可悲匃無依 於廟不得遮 平等與彼食\n道徳無求人 或住餘王界 供事亦相似 應作無此彼\n於一切法事 應立勤力人 無貪聰智善 不侵法畏罪\n了正論行善 親愛四觀淨 美語不怯弱 上姓能持戒\n識恩知他苦 如理巧決斷 八人互相羞 爲國立八座\n柔和有大度 膽勇甚愛王 堅實能用財 無放逸恒善\n熟思所作事 能別十二輪 常行四方便 應立爲大臣\n持法戒清淨 了事有幹用 能生長護財 解義巧書算\n於他心事等 畏罪親愛王 富財多眷屬 宜立爲職掌\n月月應問彼 一切財出入 問己法事等 喜心善教誨\n爲法處王位 不求名欲塵 王位勝有利 異此則不如\n大王即世間 多互相食噉 立法王位義 汝諦聽我説\n長老於王處 上族解是非 畏惡多相順 願彼看王事\n罰繋鞭杖等 若彼依理行 王恒潤大悲 於彼更施恩\n爲利一切人 應恒起慈心 若彼最重惡 亦應生大悲\n重惡極害心 必於彼行悲 彼即是悲器 正行人悲境\n貧人若被駐 五日須放散 餘人亦如理 隨一莫拘留\n若於一人所 起長繋駐心 隨人生不護 因此惡恒流\n乃至彼未散 雖繋亦安樂 莊飾浣飮食 藥扇等相應\n王欲他成器 依悲立善教 善惡人皆同 不由瞋及欲\n熟思實知已 人増起反逆 不殺不逼彼 願王擯他土\n看自家如怨 由參人淨眼 恒念無放逸 願作如法事\n賞重加供養 有恩人令得 如思徳勝負 報償亦如是\n將接爲饒花 賞施爲大果 王樹忍辱影 民鳥遍依事\n王持戒能施 有威得物心 譬如沙糖丸 香剌味相雜\n若王依道理 愚法則不行 無難無非法 恒有法歡樂\n不從昔世引 不可將入來 王位從法得 爲位莫壞法\n王位如肆家 若傳如所價 爲不更求得 此用汝應行\n王位如肆家 王傳如所價 爲欲更求得 此用應修行\n轉輪王得地 或具四天下 但身心二樂 餘富貴皆虚\n但對治衆苦 謂身喜樂受 心樂是想類 皆分別所作\n對治苦爲體 及分別爲類 世間一切樂 虚故無眞實\n洲處土居止 坐處及衣等 飮食臥具乘 妻象馬用一\n若心隨一縁 即由彼生樂 餘境非縁故 是時虚無用\n五根縁五塵 若心不分別 雖復得成塵 不由此生樂\n此塵根所縁 餘則非能所 故所餘根塵 眞實無有義\n此塵根所縁 心取過去相 分別起淨想 於彼生樂受\n一塵心所縁 心塵不同世 既離心非塵 離塵亦非心\n以父母爲因 汝説有子生 如此縁眼色 説有識等生\n去來世根塵 不成由無義 不出二世故 現塵根無義\n如眼見火輪 由根到亂故 於現在塵中 根縁塵亦爾\n五根及境界 是四大塵類 一一大虚故 塵根非不有\n若大各離成 離薪火應然 若離無別體 塵亦同此判\n四大二義虚 故不成和同 既實無和同 故色塵不成\n識受想及行 一一體不成 不合乘縁生 非有故無合\n如分別喜樂 縁苦對治成 如此所計苦 因樂壞故成\n於樂和合愛 縁無相則滅 於苦遠離貪 由此觀不生\n若依世言説 心爲能見者 不然離所見 能見不成故\n觀行覩世間 如幻實不有 無取無分別 般涅槃如火\n菩薩見如此 於菩提不退 由大悲引故 後相續至佛\n諸菩薩修道 佛説於大乘 無智憎嫉人 自害撥不受\n不識功徳失 於徳起失想 或憎嫉勝利 故人謗大乘\n若知罪損他 功徳能利益 故説誹謗人 不識憎嫉善\n由不觀自利 一味利益他 大乘衆徳器 故謗人灰粉\n信人由僻執 不信由嫉憎 信人謗尚燒 何況瞋妬者\n合毒爲治毒 如醫方所説 苦滅惡亦爾 此言何相違\n諸法心先行 以心爲上首 以苦滅他惡 善心人何過\n苦來若能利 應取何況樂 或於自及他 此是本首法\n由能棄小樂 後若見大樂 智人捨小樂 觀於後大樂\n若不忍此言 醫師施苦樂 犯罪不可恕 故汝義不然\n或見事不宜 智者由義行 或制或開許 此義處處有\n諸菩薩威儀 悲爲先智成 大乘説如此 何因可誹謗\n無知故沈沒 上乘廣深義 故誹謗大乘 成自他怨家\n施戒忍精進 定智慧爲體 佛説大乘爾 有何邪説漏\n由施戒利他 忍進爲自利 定慧脱自他 略攝大乘義\n略説佛正教 謂解脱自他 此六度爲藏 何人能撥此\n福慧爲種類 佛説菩提道 立此名大乘 癡盲不能忍\n如空難思量 福慧行成故 諸佛徳難思 於大乘願忍\n大徳舍利弗 佛戒非其境 故佛徳難思 云何不可忍\n於大乘無生 小乘説空滅 無生滅一體 自義莫違反\n眞空及佛徳 若如法簡擇 大小兩乘教 於智人何諍\n佛不了義説 非下人易解 一三乘説中 護自體莫傷\n若捨無非福 若憎惡無善 若欲愛自身 大乘不應謗\n菩薩願及行 迴向等彼無 若依小乘修 云何成菩薩\n菩薩道四依 於小乘不説 何法佛所修 而説能勝彼\n約依諦助道 佛與彼若同 修因既不異 云何果殊越\n菩提行總別 小乘中不説 於大乘具辯 故智應信受\n如毘伽羅論 先教學字母 佛立教如此 約受化根性\n有處或説法 令彼離衆惡 或爲成福徳 或具依前二\n或爲遣此二 甚深怖劣人 或深悲爲上 爲他成菩提\n是故聰明人 應捨憎大乘 當起勝信受 爲得無等覺\n由信受大乘 及行大乘教 故成無上道 中間種種樂\n施戒及忍辱 多爲在家説 此法悲爲上 願汝修成性\n由世不平等 王位若乖法 爲好名及法 事及出家勝\n\n\n出家正行品\n初學出家人 敬心修禁戒 於木叉毘尼 多學破立義\n次起正勤心 捨離麁類惑 數有五十七 諦聽我當説\n怪謂心相違 恨是結他失 覆惡罪名祕 及著惡顯善\n張他名欺誑 諂謂曲心續 嫉於他徳憂 悋心怖畏捨\n無羞及無慚 於自他爲恥 不下不敬他 動亂瞋方便\n醉謂不計他 放逸不修善 慢類有七種 我今當略説\n若人起分別 從下下等等 從下及等勝 説此惑爲慢\n下人計自身 不如於等人 説此名下慢 由自下等類\n下人高自身 與勝人平等 此惑名高慢 由自高等勝\n下人計自己 勝於勝類人 説此名過慢 如癰上起泡\n於五種取陰 自性空無人 由癡故計我 説此名我慢\n實未得聖道 計自身已得 由修偏道故 説名増上慢\n若人由作惡 而計自身勝 兼復撥他徳 説此名邪慢\n我今無復用 或能下自體 此亦名下慢 但縁自體起\n爲求利養讃 故守攝六根 能隱貪欲意 此惑名貢高\n爲得利供養 於他起愛語 此惑縁世法 説此名謝言\n爲欲得彼物 若讃美此財 説名爲現相 能示自心故\n爲欲得所求 現前非撥他 説名爲訶責 能伏彼令順\n由施欲求利 或讃彼先徳 説名利求利 此五邪命攝\n若人縁他失 心數種種誦 説名爲愔隘 此或習恨心\n驚怖不能安 由無知及病 於下麁自具 毀呰及懈著\n欲瞋癡汚想 説名種種相 不如現觀察 説名非思惟\n於正事懈怠 説名不恭敬 於師無尊心 説名不尊重\n上心欲所起 於外名堅著 上心堅欲生 最重名遍著\n自財生長欲 無足心名貪 愛著於他物 是名不等欲\n於非境女人 求得非法欲 自無徳顯徳 説名爲惡欲\n離知足恒求 説此名大欲 願他知我徳 説名爲識欲\n不能安苦受 説名爲不忍 於師尊正事 邪行名不貴\n如法善言教 輕慢名難語 於親人愛著 思惟名親覺\n由欲於方處 思得名土覺 不慮死怖畏 説名不死覺\n由眞實功徳 願他尊重我 此思縁他識 説名順覺覺\n由愛及憎心 思自益損他 縁自及餘人 説名害他覺\n憂憶染汚心 無依名不安 身沈説名極 遲緩名懈怠\n由隨上心惑 曲發身名頻 身亂不節食 説名爲食醉\n身心極疲羸 説名爲下劣 貪愛於五塵 説名爲欲欲\n於他損害意 從九因縁生 三時疑災横 説名爲瞋恚\n由身心重故 事無能名弱 心晦説名睡 身心掉名動\n由惡事生悔 憂後燋然名 於三寶四諦 猶豫説名疑\n若出家菩薩 須離此麁類 若能免此惡 對治徳易生\n此中諸功徳 菩薩應修治 謂施戒及忍 勤定慧悲等\n捨自物名施 起利他名戒 解脱瞋名忍 攝善名精進\n心寂靜名定 通眞義名智 於一切衆生 一味利名悲\n施生富戒樂 忍愛勤焔熾 定靜智解脱 悲生一切利\n此七法若成 倶得至究竟 難思智境界 今到世尊位\n如於小乘中 説諸聲聞地 於大乘亦爾 説菩薩十地\n初地名歡喜 於中喜希有 由三結滅盡 及生在佛家\n因此地果報 現前修施度 於百佛世界 不動得自在\n於剡浮等洲 爲大轉輪王 於世間恒轉 寶輪及法輪\n第二名無垢 身口意等業 十種皆清淨 自性得自在\n因此地果報 現前修戒度 於千佛世界 不動得自在\n仙人天帝釋 能除天愛欲 天魔及外道 皆所不能動\n第三名明焔 寂慧光明生 由定及神通 欲瞋惑滅故\n因此地果報 現前修忍辱 於萬佛世界 不動得自在\n作夜摩天帝 滅身見習氣 一切邪師執 能破能正教\n第四名燒然 智火光焔生 因此地果報 精進度現前\n多修習道品 爲滅惑生道 兜率陀天主 除外道見戒\n由得生自在 於十方佛土 往還無障礙 餘義如前地\n第五名難勝 魔二乘不及 聖諦微細義 證見所生故\n因此地果報 定度得現前 爲化樂天主 迴二乘向大\n第六名現前 正向佛法故 由數習定慧 證得滅圓滿\n因此地果報 般若度現前 他化自在天 能教眞俗諦\n第七名遠行 遠行數相續 於中念念得 無生及無滅\n因此地果報 方便智現前 得爲大梵王 能通第一義\n證方便勝智 六度生無間 於三乘世俗 爲最第一師\n童子地不動 由不出眞觀 無分別難思 非身口意境\n因此地果報 願度常現前 勝遍光梵主 淨土等自在\n二乘等不及 於眞俗一義 倶修動靜故 行二利無間\n第九名善慧 法王太子位 此中智最勝 由通達四辯\n因此地果報 力度常現前 爲遍淨梵王 四答難無等\n第十名法雲 能雨正法雨 佛光水灌身 受佛灌頂位\n因此地果報 智度常現前 爲淨居梵王 大自在天王\n智慧境難思 諸佛祕密藏 得具足自在 後生補處位\n如此菩薩地 十種我已説 佛地與彼異 具勝徳難量\n此地但略説 十力等相應 隨此一一力 難量如虚空\n如此等可言 諸佛無量徳 如十方虚空 及地水火風\n諸佛無量徳 於餘人難信 若不見此因 難量如此果\n爲此因及果 現前佛支提 日夜各三遍 願誦二十偈\n諸佛法及僧 一切諸菩薩 我頂禮歸依 餘可尊亦敬\n我離一切惡 攝持一切善 衆生諸善行 隨喜及順行\n頭面禮諸佛 合掌勸請住 願爲轉法輪 窮生死後際\n從此行我徳 已作及未作 因此願衆生 皆發菩提心\n度一切障難 圓滿無垢根 具淨命相應 願彼自在事\n一切具無邊 與寶手相應 窮後際無盡 願衆生如此\n願一切女人 皆成勝丈夫 恒於一切時 明足得圓滿\n勝形貌威徳 好色他愛見 無病力辦具 長壽願彼然\n解脱諸苦畏 一向歸三寶 於方便善巧 佛法爲大財\n慈悲喜淨捨 恒居四梵住 施戒忍精進 定智所莊嚴\n圓滿福慧行 相好光明照 願彼難思量 行十地無礙\n與此徳相應 餘徳所莊嚴 解脱一切過 願我愛衆生\n圓滿一切善 及衆生所樂 能除他衆苦 願我恒如此\n若他有怖畏 一切時及處 由唯憶我名 得脱一切苦\n敬信我及瞋 若見及憶持 乃至聞我名 願彼定菩提\n願我得五通 恒隨一切生 願我恒能生 衆生善及樂\n若他欲作惡 於一切世界 願遍斷彼惡 如理令修善\n如地水火風 野藥及林樹 如他欲受用 願我自忍受\n願我他所愛 如念自壽命 願我念衆生 萬倍勝自愛\n願彼所作惡 於我果報熟 是我所行善 於彼果報熟\n一人未解脱 於有隨生道 願我爲彼住 不先取菩提\n能如此修行 福徳若有體 於恒沙世界 其功不可量\n佛世尊自説 如此因難量 衆生界無量 利益願亦爾\n此法我略説 能生自他利 願汝愛此法 如愛念自身\n若人愛此法 是實愛自身 是所愛應憎 此憎由法成\n故事法如身 事行如事法 如行事慧然 如慧事智者\n淨順有智慧 伏他説正理 由自惡疑他 此人損自事\n是諸善知識 汝應知略相 知足慈悲戒 智慧能滅惡\n善友應教汝 汝知敬順行 由内外勝徳 汝必至勝處\n實誓説愛言 樂性不可動 正事増諂曲 願汝自易教\n已捨無有悔 有焔熾心寂 無懈緩掉動 不貢高和同\n願清涼如月 有熾盛如日 甚深如大海 堅住如山王\n一切果所離 衆徳所莊嚴 衆生所受用 願汝一切智\n我不但爲王 説如此善法 如理爲餘人 由欲利一切\n大王此正論 汝日日諦聽 爲令自及他 得無上菩提\n勝戒敬尊長 忍辱無嫉妬 不悋財知足 救濟墮難事\n能行善惡人 攝持及制伏 弘護佛正法 求菩提應行",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:44:17.554Z",
  "sourceUrl": "https://zh.wikisource.org/wiki/%E5%AF%B6%E8%A1%8C%E7%8E%8B%E6%AD%A3%E8%AB%96"
}