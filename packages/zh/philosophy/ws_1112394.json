{
  "id": "1112394",
  "title": "春秋公羊傳註疏/昭公/十年",
  "author": "Wikisource Contributors",
  "excerpt": "十年，春，王正月。\n夏，晉欒施來奔。\n【陸德明釋文】〈晉欒施〉\n《左氏》作『齊欒施』。\n秋，七月，季孫隱如、叔弓、仲孫貜帥師伐莒。\n【陸德明釋文】〈隱如〉\n《左氏》作『意如』。\n戊子，晉侯彪卒。\n【陸德明釋文】〈晉侯彪〉\n彪，彼虬反。\n九月，叔孫舍如晉。\n葬晉平公。\n十有二月，甲子，宋公戌卒。\n【何休解詁】〈十有二月，甲子〉\n去冬者，蓋昭公取吳孟子之年，故貶之。\n【陸德明釋文】〈宋公戌卒。【何休解詁】去冬者〉\n宋戌，讀《左傳》者音成，何云『向戌與君同名，則宜音恤』。去，起呂反。\n【徐彥解疏】〈【何休解詁】去冬者，蓋昭公取吳孟子之年，故貶之。〉\n正以《禮記》、《論語》皆有『昭公取于吳，謂之吳孟子...",
  "category": "philosophy",
  "content": "十年，春，王正月。\n夏，晉欒施來奔。\n【陸德明釋文】〈晉欒施〉\n《左氏》作『齊欒施』。\n秋，七月，季孫隱如、叔弓、仲孫貜帥師伐莒。\n【陸德明釋文】〈隱如〉\n《左氏》作『意如』。\n戊子，晉侯彪卒。\n【陸德明釋文】〈晉侯彪〉\n彪，彼虬反。\n九月，叔孫舍如晉。\n葬晉平公。\n十有二月，甲子，宋公戌卒。\n【何休解詁】〈十有二月，甲子〉\n去冬者，蓋昭公取吳孟子之年，故貶之。\n【陸德明釋文】〈宋公戌卒。【何休解詁】去冬者〉\n宋戌，讀《左傳》者音成，何云『向戌與君同名，則宜音恤』。去，起呂反。\n【徐彥解疏】〈【何休解詁】去冬者，蓋昭公取吳孟子之年，故貶之。〉\n正以《禮記》、《論語》皆有『昭公取于吳，謂之吳孟子』之文，但不指其取之年歲。今無冬者，無佗罪可指，是以何氏以意當之，以無正文，故言蓋也。取吳孟子所以不書者，諱取同姓故也。賈、服以爲剌不登臺視七，范氏以爲不書冬，甯所未詳。",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:34.414Z",
  "sourceUrl": "https://zh.wikisource.org/wiki/%E6%98%A5%E7%A7%8B%E5%85%AC%E7%BE%8A%E5%82%B3%E8%A8%BB%E7%96%8F%2F%E6%98%AD%E5%85%AC%2F%E5%8D%81%E5%B9%B4"
}