{
  "id": "44247",
  "title": "孔子家語",
  "author": "Wikisource Contributors",
  "excerpt": "孔子家語 (四部叢刊本)\n家語 (四庫全書本)\n\n\n家語序\n鄭氏學行五十載矣，自肅成童，始志于學，而學鄭氏學矣。然尋文責實，考其上下，義理不安，違錯者多，是以奪而易之。然世未明其欵情，而謂其苟駮前師，以見異于人，乃慨然而歎曰，豈好難哉？予不得已也。聖人之門，方壅不通；孔氏之路，枳棘充焉。豈得不開而辟之哉？若無由之者，亦非予之罪也。是以撰經禮申明其義，及朝論制度，皆據所見而言。孔子二十二世孫有孔猛者，家有其先人之書，昔相從學，頃還家，方取已来，與予所論，有若重規疊矩。昔仲尼曰：「文王既殁，文不在兹乎？天之将䘮斯文也！後死者不得與於斯文也！天之未䘮斯文，匡人其如予何？」言天䘮斯文，故令已傳斯文於天...",
  "category": "philosophy",
  "content": "孔子家語 (四部叢刊本)\n家語 (四庫全書本)\n\n\n家語序\n鄭氏學行五十載矣，自肅成童，始志于學，而學鄭氏學矣。然尋文責實，考其上下，義理不安，違錯者多，是以奪而易之。然世未明其欵情，而謂其苟駮前師，以見異于人，乃慨然而歎曰，豈好難哉？予不得已也。聖人之門，方壅不通；孔氏之路，枳棘充焉。豈得不開而辟之哉？若無由之者，亦非予之罪也。是以撰經禮申明其義，及朝論制度，皆據所見而言。孔子二十二世孫有孔猛者，家有其先人之書，昔相從學，頃還家，方取已来，與予所論，有若重規疊矩。昔仲尼曰：「文王既殁，文不在兹乎？天之将䘮斯文也！後死者不得與於斯文也！天之未䘮斯文，匡人其如予何？」言天䘮斯文，故令已傳斯文於天下，今或者天未欲亂斯文，故令從予學，而予從猛得斯論，以明相與孔氏之無違也。斯皆聖人實事之論，而恐其将絶，故特為解，以貽好事之君子。《語》云：「牢曰：『子云：吾不試，故藝。』」談者不知為誰，多妄為之説。《孔子家語》：「弟子有琴張，一名牢，字子開，亦字張，衛人也。宗魯死，将往弔，孔子止焉。」《春秋外傳》曰：「昔堯臨民以五。」説者曰：「堯五載一巡狩。」五載一巡狩，不得稱臨民以五。經曰「五載一巡狩」，此乃説舜之文，非説堯。孔子説論五帝，各道其異事，於舜云「巡狩天下，五載一始」，則堯之巡狩年數未明。周十二歲一巡，寧可言周臨民以十二乎？孔子曰：「堯以土德王天下，而色尚黄。」黄，土德；五，土之數。故曰「臨民以五」，此其義也。\n王肅序\n\n\n目錄\n卷一　相魯第一 始誅第二 王言解第三 大婚解第四 儒行解第五 問禮第六 五儀解第七\n卷二　致思第八 三恕第九 好生第十\n卷三　觀周第十一 弟子行第十二 賢君第十三 辯政第十四\n卷四　六本第十五 辯物第十六 哀公問政第十七 顏回第十八\n卷五　子路初見第十九 在厄第二十 入官第二十一 困誓第二十二 五帝德第二十三\n卷六　五帝第二十四 執轡第二十五 本命解第二十六 論禮第二十七\n卷七　觀鄉射第二十八 郊問第二十九 五刑解第三十 刑政第三十一\n卷八　禮運第三十二 冠頌第三十三 廟制第三十四 辯樂解第三十五 問玉第三十六 屈節解第三十七\n卷九　七十二弟子解第三十八 本姓解第三十九 終記解第四十\n卷十　正論解第四十一 曲禮子貢問第四十二 曲禮子夏問第四十三 曲禮公西赤問第四十四",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:11.771Z",
  "sourceUrl": "https://zh.wikisource.org/wiki/%E5%AD%94%E5%AD%90%E5%AE%B6%E8%AA%9E"
}