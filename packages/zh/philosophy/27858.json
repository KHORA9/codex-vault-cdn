{
  "id": "27858",
  "title": "黄帝宅經",
  "author": "Unknown",
  "excerpt": "Produced by Anthony Mao\r\n\r\n\r\n\r\n\r\n\r\n\r\n\r\n书名: 黃帝宅經\r\n\r\n\r\n\r\nTitle: Huangdi Zhaijing\r\nAuthor: Unknown\r\n\r\n\r\n\r\n\r\n欽定四庫全書子部七\r\n\r\n相宅相墓之屬\r\n宅經術數類三\r\n\r\n提要\r\n\r\n臣等謹案：《宅經二卷》，舊本題曰黄帝撰。案：《漢志》形法家有\r\n《宫宅地形二十卷》，則相宅之書，較相墓為古。然《隋志》有《宅\r\n吉凶論三卷》、《相宅圖八卷》，《舊唐志》有《五姓宅經二卷》，\r\n皆不云出黄帝，是書盖依託也。考書中稱《黄帝二宅經》及淮南子、\r\n李淳風、吕才等《宅經》二十有九種，則作書之時，本不偽稱黄帝，",
  "category": "philosophy",
  "content": "Produced by Anthony Mao\r\n\r\n\r\n\r\n\r\n\r\n\r\n\r\n书名: 黃帝宅經\r\n\r\n\r\n\r\nTitle: Huangdi Zhaijing\r\nAuthor: Unknown\r\n\r\n\r\n\r\n\r\n欽定四庫全書子部七\r\n\r\n相宅相墓之屬\r\n宅經術數類三\r\n\r\n提要\r\n\r\n臣等謹案：《宅經二卷》，舊本題曰黄帝撰。案：《漢志》形法家有\r\n《宫宅地形二十卷》，則相宅之書，較相墓為古。然《隋志》有《宅\r\n吉凶論三卷》、《相宅圖八卷》，《舊唐志》有《五姓宅經二卷》，\r\n皆不云出黄帝，是書盖依託也。考書中稱《黄帝二宅經》及淮南子、\r\n李淳風、吕才等《宅經》二十有九種，則作書之時，本不偽稱黄帝，\r\n特方技之流欲神其説，詭題黄帝作耳。其法分二十四路考尋休咎，以\r\n八卦之位向乾坎艮震及辰為陽，巽離坤兑及戌為隂，陽以亥為首、巳\r\n為尾，隂以巳為首、亥為尾，而主於隂陽相得，頗有義理，文辭亦皆\r\n雅馴。《宋史藝文志》五行類有《相宅經一巻》，疑即此書，在術數\r\n之中猶最為近古者矣。乾隆四十六年十月恭校上。\r\n\r\n總纂官臣紀昀、臣陸錫熊、臣孫士毅\r\n總校官臣陸費墀\r\n\r\n宅經卷上\r\n\r\n夫宅者，乃是隂陽之樞紐，人倫之軌模，非夫博物明賢而能悟斯道也\r\n。就此五種，其最要者唯，有宅法而真秘術。凡人所居，無不在宅，\r\n雖只大小不等，隂陽有殊，縱然客居一室之中，亦有善惡。大者大説\r\n，小者小論，犯者有災，鎮而禍止，猶藥病之效也。故宅者，人之本\r\n，人以宅為家居，若安即家代昌吉，若不安即門族衰微。墳墓川岡，\r\n並同兹説，上之軍國，次及州郡縣邑，下之村坊署柵乃至山居，但人\r\n所處皆其例焉，目見耳聞古制非一。\r\n\r\n《黄帝二宅經》、《地典宅經》、《三元宅經》、《文王宅經》、《\r\n孔子宅經》、《宅錦》、《宅撓》、《宅統》、《宅鏡》、《天老宅\r\n經》、《劉根宅經》、《玄女宅經》、《司馬天師宅經》、《淮南子\r\n宅經》、《王微宅經》、《司最宅經》、《劉晉平宅經》、《張子毫\r\n宅經》、《八卦宅經》、《五兆宅經》、《玄悟宅經》、《六十四卦\r\n宅經》、《右盤龍宅經》、《李淳風宅經》、《五姓宅經》、《呂才\r\n宅經》、《飛陰亂伏宅經》、《子夏金門宅經》、《刁曇宅經》。\r\n\r\n已上諸經其皆大同小異，亦皆自言秘妙，互推短長，若不遍求，即用\r\n之不足。\r\n\r\n近來學者，多攻五姓八宅，黄道白方，例皆違犯大經，未免災咎。所\r\n以人犯修動，致令造者不居，却毁陰陽而無據效，豈不痛哉！況先賢\r\n垂籍，誡勗昭彰，人自冥蒙，日用而不識其象者。日月乾坤，寒暑雌\r\n雄，晝夜陰陽等，所以包羅萬象，舉一千從，運變無形而能化物，大\r\n矣哉，陰陽之理也。經之陰者，生化物情之母也；陽者，生化物情之\r\n父也。作天地之祖，為孕育之尊，順之則亨，逆之則否，何異公忠受\r\n爵，違命變殃者乎！今採諸秘驗，分為二十四路，八卦九宫，配女男\r\n之位，宅陰陽之界，考尋休咎，並無出前二宅。此實養生靈之聖法也\r\n。\r\n\r\n二十四路者，隨宅大小，中院分四面作二十四路，十干十二支乾艮坤\r\n巽，共為二十四路，是也。乾將三男震坎艮，悉屬於陽位(即從西北\r\n乾位之震為陽明矣)，坤將三女巽離兊，悉屬陰之位(即從東南巽角順\r\n之戌為陰明矣)，是以陽不獨王，以陰為得(陽宅為宜修陰方\r\n)，陰不獨王，以陽為得(如上說)，亦如冬以温暖為徳，夏以凉冷為徳\r\n，男以女為徳，女以男為徳之義，《易訣》云：陰得陽，如暑得凉，\r\n五姓咸和，百事俱昌。所以，徳位髙壯藹宻，即吉。重陰重陽則凶，\r\n陽宅更招東方北方，陰宅更招西方南方為重也(是東面為辰南，西面\r\n為戌北之位，斜分一條為陰陽之界)。\r\n\r\n凡之陽宅，即有陽氣抱陰，陰宅即有陰氣抱陽。陰陽之宅者，即龍也\r\n。陽宅龍頭在亥，尾在巳；陰宅龍頭在巳，尾在亥(其狀在龍者，陰\r\n龍青、陽龍赤，各有命坐，切忌犯也)。凡從巽向乾、從午向子、從\r\n坤向艮、從酉向夘、從戌向辰移(已上移轉及上官所住，不計逺近，\r\n悉入陽也)，從乾向巽、從子向午、從艮向坤、從卯向酉、從辰向戌\r\n移(已上移轉及上官悉名入陰)。故福徳之方，勤依天道天徳月徳，生\r\n氣到其位，即修，令清潔闊厚，即一家獲安，榮華富貴(天之福徳者\r\n，宅之財命也，財命既壯，何愁不榮，故須勤修)。再入陰入陽，是\r\n名無氣，三度重入陰陽，謂之無魂；四入謂之無魄；魂魄既無，即家\r\n破逃散，子孫絶後也(經云：連犯不止，滅門絶嗣，此之謂也)。\r\n\r\n若一陰陽往來，即合天道，自然吉昌之象也。設要重往，即須逐道住\r\n四十五日、七十五日，往之无咎，仍宜生氣福徳之方始吉。更犯五鬼\r\n，絶命刑禍者，尤不利。訣云：行不得度，不如復故，斯之謂也。\r\n\r\n又云：其宅乃窮，急翻故宫。宜拆刑禍方，舍却益福徳方也。又云：\r\n翻宅平牆，可為銷殃(宅之行年不利或口舌疾病等，即宜翻刑禍，添\r\n益福徳，改移牆壁，即消災，致其大吉昌也)。夫辨宅者，皆取移來\r\n方位，不以街北街東為陽(不妨是陽之位作陰宅居之即吉)，街南街西\r\n為陰(不妨作陽宅居之吉)。凡移來不勒逺近，一里百里千里十步與百\r\n步同。又此二宅修造，唯看天道天徳月徳，生氣到即修之不避，將軍\r\n、太嵗、豹尾、黄幡、黑方及音姓宜忌，順陰陽二氣為正，此諸神殺\r\n及五姓六十甲子，皆從二氣而生，列在方隅，直一年公事，故不為災\r\n(凡諸刑殺在刑禍方者，設天徳月徳到，亦須避之；若神殺在宅福徳\r\n方，即待天徳月徳生氣到其位，便須修之，用功多即善，故不避也。\r\n若不明隂陽之氣，到其位便須修之，用功多即善，故不避也，若不明\r\n氣中小數，故不能制其大綱)。\r\n\r\n又云：刑禍之方缺復荒，福徳之方連接長，吉也(又云：刑禍方牆舍\r\n位宜狹薄，誡之髙壯也，福徳方及牆舍人家宜連接壯實也)。又云：\r\n刑禍之方縮復縮，猶恐災殃枉相逐，福徳之方拓復拓，子子孫孫受榮\r\n樂(刑禍之方戒侵拓也，不得太縮，縮即氣不足，不足則損財祿；福\r\n徳之方宜戒侵拓也，亦不得太過，太過即減福會，至微不消，厚福所\r\n臨也。凡事足太過，所侵拓之數過於本宅，名曰太過)。\r\n\r\n又云：宅有五虚，令人貧耗；五實，令人富貴。宅大人少，一虚；宅\r\n門大内小，二虚；牆院不完，三虚；井竈不處，四虚；宅地多屋少庭\r\n院廣，五虚。宅小人多，一實；宅大門小，二實；牆院完全，三實；\r\n宅小六畜多，四實；宅水溝東南流，五實。又云：宅乃漸昌，勿棄宫\r\n堂，不衰莫移，故為受殃。舍居就廣，未必有歡，計口半造，必得夀\r\n考(宅不宜廣)。又云：其田雖良，薅鋤乃芳，其宅雖善，修移乃昌。\r\n\r\n《宅統》之宅墓，以象榮華之源，得利者所作遂心，失利者妄生反心\r\n。墓凶宅吉，子孫官祿；墓吉宅凶，子孫衣食不足；墓宅俱吉，子孫\r\n榮華；墓宅俱凶，子孫移鄉絶種，先靈譴責，地禍常併，七世亡魂，\r\n悲憂受苦，子孫不立，零落他鄉，流轉如蓬，客死河岸。《青烏子》\r\n云：其宅得墓二神，漸護子孫，祿位乃固。得地得墓，龍驤虎步，物\r\n業滋川，財集倉庫，子孫忠孝，天神祐助。子夏云：墓有四奇，商角\r\n二姓，丙壬乙辛，宫羽徴三姓，甲庚丁癸。得地得宫，刺史王公，朱\r\n衣紫綬，世貴名雄。得地失宫，有始無終，先人受苦，子孫當凶。失\r\n地得宫，子孫不窮，雖無基業，衣食過充，失地失宫，絶嗣無蹤，行\r\n求衣食，客死蒿蓬。子夏云：人因宅而立，宅因人得存，人宅相扶，\r\n感通天地，故不可獨信命也。\r\n\r\n凡修宅次第法\r\n\r\n先修刑禍，後修福徳即吉；先修福徳，後修刑禍即凶。陰宅從巳起功\r\n順轉，陽宅從亥起功順轉。刑禍方用一百工，福徳方用二百工，壓之\r\n即吉。陽宅多修於外，陰宅多修於内。或者取子午分陰陽之界，悞將\r\n甚也。此是二氣潛通，運迴之數不同，八卦九宫，分形列象，配男女\r\n之位也(冬至巳、夏至亥，是陰陽起盛之極處，不同聖人於地面上畫\r\n八卦，列女男之宫。宫者，宅也，巽為長女，屬陰；乾為天，天為陽\r\n明矣\r\n)。其有長才深智，慜物愛生，敬曉斯門，其利莫測，且大犯即家破\r\n逃散，小犯則失爵亡官，其餘雜犯，火光口舌，跛蹇偏枯，衰殃疾病\r\n等，萬般皆有，豈得輕之哉！犯處逺而慢，即半年一年二年三年始發\r\n，犯處近而緊，即七十五日四十五日或不出月即發。若見此圖者，自\r\n然悟會，不問愚智，福徳自修。災殃不犯，官榮進達，財食豐盈，六\r\n畜獲安，又歸天夀，金玉之獻，未足為珍，利濟之徒，莫大於此，可\r\n以家藏一本，用誡子孫，祕而寶之，可名《宅鏡》。\r\n\r\n又宅書云：拆故營新，爻卜相伏，移南徙北，陰陽交分，是和陰陽者\r\n，氣也，逐人得變吉凶者，化也。隨事能興，故天地運轉無窮。人畜\r\n鬼神，變化何準。\r\n\r\n《摉神記》云：精靈鬼魅，皆化為人。或有人自相感變為妖怪，亦如\r\n異性之\r\n木，接續而生，根苗雖殊，異味相雜，形礙之物。尚隨變通，陰陽虚\r\n無，豈為常定?是知宅非宅氣，由移來以變之。\r\n\r\n又云：宅以形勢為身體，以泉水為血脈，以土地為皮肉，以草木為毛\r\n髪，以舍屋為衣服，以門户為冠帶，若得如斯，是事儼雅，乃為上吉\r\n。\r\n\r\n《三元經》云：地善即苗茂，宅吉即人榮。又云：人之福者，喻如美\r\n貌之人，宅之吉者，如醜陋之子得好衣裳，神彩尤添一半；若命薄宅\r\n惡，即如醜人更又衣弊，如何堪也。故人之居宅，大須慎擇。\r\n\r\n又云：修來路即無不吉，犯抵路未嘗安。假如近從東來，入此宅住後\r\n，更修拓西方，名抵路，卻修拓東方，名來路。餘方移轉及上官往來\r\n，不計逺近，準此為例。凡人婚嫁，買莊田六畜，致營域上官求利等\r\n，悉宜向宅福徳方往來。久久吉慶；若為刑禍方往來，久久不利。又\r\n忌龜頭廳在午地，向北衝堂，名曰凶亭，有稍髙豎屋，亦不利。訣云\r\n：龜頭午，必易主。亦云妨主。諸院有之亦不吉。凡宅午巳東巽，已\r\n來有髙樓大榭，皆不利，宜去之吉。\r\n\r\n又云：凡欲修造動治，須避四王神，亦名帝車帝輅帝舍。假如春三月\r\n，東方為青帝，木王，寅為車，卯為輅，辰為舍，即是正月二月三月\r\n不得東。《戸經》曰：犯帝車殺父，犯帝輅殺母，犯帝舍殺子孫。夏\r\n及秋冬三箇月倣此為忌。\r\n\r\n又云：每年有十二月，毎月有生氣死氣之位。但修月生氣之位者，福\r\n來集，月生氣與天道月徳，合其吉，路犯月，死氣之位為有凶災。\r\n\r\n正月生氣在子癸，死氣在午丁；二月生氣在丑艮，死氣在未坤；三月\r\n生氣在寅甲，死氣在申庚；四月生氣在夘乙，死氣在酉辛；五月生氣\r\n在辰巽，死氣在戌乾；六月生氣在巳丙，死氣在亥壬；七月生氣在午\r\n丁，死氣在子癸；八月生氣在未坤，死氣在丑艮；九月生氣在申庚，\r\n死氣在寅甲；十月生氣在酉辛，死氣在卯乙；十一月生氣在戌乾，死\r\n氣在辰巽；十二月生氣在亥壬，死氣在巳丙 。\r\n\r\n宅經卷下\r\n\r\n凡修築垣牆，建造宅宇，土氣所衝之方，人家即有災殃，宜依法禳之\r\n。正月土氣衝丁未方，二月坤，三月壬亥，四月辛戌，五月乾，六月\r\n寅甲，七月癸丑，八月艮，九月丙巳，十月辰乙，十一月巽，十二月\r\n申庚。\r\n\r\n已下圖無不精詳，但細看之必有災咎。\r\n\r\n天門陽首，宜平穏實，不宜絶髙壯，犯之損家長，大病頭項等災(五\r\n月丁壬日修吉，北方不用壬子丁巳日)。亥為朱雀、龍頭、父命座，\r\n犯者害命坐人(三月丁壬日修)。壬為大禍，母命，犯之害命坐人，有\r\n飛災口舌(修己亥同)。\r\n子為死喪龍右手，長子婦命座，犯之害命坐人，失魂傷目，水災口舌\r\n(修己壬同)。癸為罰獄、勾陳，次子婦命座，犯之害命坐人，口舌鬬\r\n訟等災(七月丁壬日修，三月亦通，宫羽姓不宜三月，七月即吉日)。\r\n丑為官獄，少子婦命座，犯之鬼魅盜賊火光怪異等災(修己癸同)。鬼\r\n門宅壅氣缺薄空荒吉，犯之偏枯淋腫等災(八月甲巳日修吉，東方不\r\n用甲子己巳日)。寅為天刑、龍背、玄武，庶養子婦長女命座，犯之\r\n傷胎、繫獄、被盜、亡敗等災(六月甲巳日修，角姓六月凶，十一月\r\n吉)。甲為宅刑，次女、孫男等命座，犯之害命坐人、家長病頭項諸\r\n傷折等災(修與寅同)。卯龍右脇、刑獄，少女孫命座，犯之害命坐人\r\n，火光氣滿、刑傷、失魂(修與寅同)。乙螣蛇訟獄，客座命，犯之害\r\n命坐人，妖怪、死喪口舌(十月巳日修吉，惟宜屋低小仍不得重)。辰\r\n為白虎龍右足，主訟獄，奴婢六畜命座，犯之驚傷、跛蹇、筋急等災\r\n，亦主驚恐(修與乙同)。風門宜平缺，名福首，背枯向榮二宅，五姓\r\n八宅，並不宜髙壯壅塞，亦陽極陰首(十一月丙辛日修吉，南方不用\r\n丙子至辛巳日)。巳天福、宅屋，亦名宅極。經曰：欲得職，治宅極\r\n，宜壯實，修改吉(九月丙辛修，唯用功多良)。丙明堂、宅福，安門\r\n牛倉等舍。經云：治明堂，加官益祿大吉祥，合家快活不可當(修己\r\n巳同)。午吉昌之地，龍左足。經云：治吉昌，奴婢成行，六畜良。\r\n宜平實，忌髙及龜頭廳(修與巳同)丁天倉。經云：財耗亡，治天倉，\r\n宜倉庫、六畜，壯厚髙拓吉(正月丙辛日修，用功多大吉)。未天府，\r\n髙樓大舍，牛羊奴婢居之，大孳息，倉厠利(修與丁同)。人門龍腸，\r\n宜置牛馬廄，其位欲開拓壅厚，亦名福嚢，重而兼實大吉(二月乙庚\r\n日修)。申玉堂，置牛馬屋，主寶貝金玉之事，壯實開拓，吉。經曰\r\n：治玉堂，財錢横來，六畜肥强。庚宅徳、安門，宜置車屋、雞栖、\r\n碓磑，吉。甚宜開拓連接壯闊浄潔吉(修與申同)。酉大徳，龍左脇，\r\n客舍，吉。經曰：治大徳，富貴資財成萬億，亦名宅徳，宜宅主(修\r\n與申同)。辛金匱天井，宜置門及髙樓大屋。經曰：治金匱，大富貴\r\n，宜財，百事吉(四月乙庚日修，大吉)。地府、青龍、左手主三元，\r\n宜子孫，恒令清浄吉．經曰：青龍壯髙，富貴雄豪。外巽之位，宜作\r\n園池竹簟，設有舍屋，宜平而薄。外天徳及玉堂之位，宜開拓侵修，\r\n令壯實，大吉。經曰：福徳之方拓復拓，子子孫孫受\r\n榮樂。唯不得髙樓重舍。外天倉與天府之位，不厭髙壯樓舍，安門、\r\n倉庫、牛舍及奴婢、車屋，並大吉(南方宜侵拓吉)。外龍腹之位，與\r\n内院並同，安牛馬牢厰，亦名福嚢，宜廣厚實，吉。外坤宜置馬廏，\r\n吉。安重滯之物及髙樓等，並大吉。外玉堂之院，宜作崇堂及郎君孫\r\n幼等院，吉。客廳即有公客來，若髙壯侵拓及有大樹重屋等，招金玉\r\n寶帛，主印綬，喜。外大徳宅位，宜開拓勤修泥，令新浄，吉。及作\r\n音樂飲會之事，吉。宜子孫婦女等院，出貴人，増財富，貴徳望遐振\r\n外。金匱、青龍兩位，宜作庫藏倉窖，吉。髙樓大舍，宜財帛，又宜\r\n子孫出豪貴，婚連帝戚，常令清浄，連接藂林，花木藹宻。\r\n\r\n乾天門，陰極陽首，亦名背枯向榮。其位舍屋連接長逺，髙壯闊實，\r\n吉(五月丁壬日修吉，北方不用壬子丁巳日)。亥為天福龍尾，宜置猪\r\n欄，亦名宅極。經云：欲得職，治宅極。宜開拓，極(亥東三月丁壬\r\n日修吉，宫羽姓即七月吉)。\r\n壬宅福、明堂，宜置髙樓大舍，常令清浄及集學經史，亦名印綬宫，\r\n宜財祿(大吉，修與亥同)。子吉昌，龍左足，宜置牛屋。經云：奴婢\r\n成行六畜良。平實，吉(修與亥同)。癸天倉，立門户，客舍簟厠，吉\r\n。經云：財耗亡，治天倉。安六畜，開拓髙厚(七月丁壬日修吉)。丑\r\n天府，髙樓大舍，牛羊奴婢居之，大孳息，倉厠並吉(修與癸同)。艮\r\n鬼門龍腹、福嚢，宜厚實重，吉，缺薄即貧窮(八月甲巳日修吉，東\r\n方不用甲子日)。寅玉堂，宜置車、牛舍，主寳貝金玉之事，宜開拓\r\n。經曰：治玉堂，錢財横至，六畜肥强，大吉(六月甲巳日修，吉)。\r\n甲宅得、安門，宜置碓磑，開拓連接壯觀，吉。清浄，災殃自消(修\r\n巳寅同)。卯大徳，龍脇、客舍。經曰：治大徳，富貴資財成萬億。\r\n亦名宅主，主有徳望(修與寅同)。乙金匱、天井，宜置髙樓大舍，常\r\n令清浄，勤修泥，尤増喜慶(夘巳南十月修)。辰地府，青龍左手、三\r\n元，宜子孫，當宜清浄。經曰：青龍壯髙，富貴雄豪(修己乙同)。巽\r\n風宜平穏，不宜壅塞，亦名陽極陰前，背榮向枯，宜空缺通疎，大吉\r\n(十一月丙辛日修，吉；南方不用丙子，吉)。已朱雀、龍頭、父命座\r\n，不宜置井，犯害命坐人、口舌飛禍、吐血顛狂、虵畜作怪(己酉九\r\n月丙辛日修，吉；至午地徵音並忌，正三四月吉)。丙大禍，母命，\r\n不宜置門，犯之害命坐人，飛禍口舌(修與己同)。午為死喪，長子婦\r\n命座，犯之害命坐人、失魂、傷目、心痛、火光口舌、龍右手筋急(\r\n修與己同)。丁罰獄、勾陳，次子婦命，犯之坐人、口舌鬭訟、瘡病\r\n等災(午日西用正月丙辛日修，吉；未地五姓並吉)。未為官獄，少子\r\n婦命座，犯之害命坐人、鬼魅、火瘡、霹靂、盜賊、刀兵流血、六畜\r\n傷死、家破逃散(修與丁同)。坤人門，女命座，不宜置馬廏，犯之偏\r\n枯淋腫等。此地宜荒缺低薄，吉(二月乙庚日修)。申天刑、龍背、庶\r\n子、婦長女命座，犯之失魂、病脇、刑傷、牢獄、氣滿、火怪(申北\r\n十二月乙庚修至酉，吉；商姓十二月凶，四月吉)。庚宅刑，次女長\r\n孫命座，不宜置門，犯之害命坐人，病右脇、口舌、傷殘損墜(修與\r\n甲同)。酉刑獄、龍右脇，少女孫命座，犯者害命坐人、失魂、刑獄\r\n、氣滿火怪(修與申同)。辛為螣蛇訟獄，客命，犯之害命坐人、口舌\r\n妖怪、死喪災起(酉北至戌四月乙庚日修)。戌白虎、獄訟、龍右足，\r\n奴婢六畜命座，犯之足跽跛蹇、偏枯筋急(修與辛同，從乾順行至戌\r\n，一周二十四路)。外乾院，與同院修造開拓，令壯實，髙岡陵大樹\r\n，並吉。宜家長延夀，子孫榮祿不絶，光映門族。乾地廣闊，外亥天\r\n福與宅極之鄉，宜置大舍，位次重疊，深逺濃厚，吉。與宅福、明堂\r\n相連接壯實，子孫聰明昌盛，科名印綬大富貴。外天倉，宜髙樓重舍\r\n，倉廩庫藏，奴婢六畜等舍，大孳息，宜財帛五榖。其位髙潔開拓，\r\n吉。外天府，宜闊壯，子孫婦女居之，大吉。亦名富貴飽溢之地，遷\r\n職喜，萬般悉有矣。絶上外龍腹、福嚢之位，宜壅實如山，吉。逺近\r\n連接，大樹長岡，不厭開拓，吉。若低缺無屋舍，即貧薄不安。外玉\r\n堂，宜子婦，即富貴榮華，子孫興達。其位雄壯，即官職昇騰，位至\r\n臺省，寶帛金玉不少。若陷缺荒殘，即受貧薄，流移他地。外宅徳，\r\n宜作學習道藝，功巧立成，亦得名聞，千里四方來慕，亦為師統，子\r\n孫居之有信，懐才抱義，壯勇無雙。外天徳、金匱、青龍，此三神並\r\n宜濃厚實，大舍髙樓，或有客廳。卿相遊宴，過往一家，富貴豪盛，\r\n須賴三神，尤宜開拓。若冷薄荒缺敗陷，即貧窮也。外青龍，不厭清\r\n潔，焚香設座，延迓賔朋，髙道奇人自然而至，安井及水瀆甚吉。\r\n\r\n宅經卷下",
  "language": "zh",
  "downloadCount": 229,
  "subjects": [
    "Feng shui"
  ],
  "lastUpdated": "2026-01-14T00:13:33.013Z",
  "sourceUrl": "https://www.gutenberg.org/ebooks/27858"
}