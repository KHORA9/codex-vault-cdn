{
  "id": "149232",
  "title": "佛頂尊勝陀羅尼經",
  "author": "Wikisource Contributors",
  "excerpt": "御製《佛頂尊勝總持經咒》序\n朕惟如來演大乘教。開方便門。千經萬法。\n無非為濟度群生。使不淪業報。\n佛頂尊勝總持經咒者。一切如來智印。廣大慈悲。甚深希有。\n普利昏迷。實巨海之津梁。幽暗之日月。\n飢渴之飲食也。世間善男子善女人一切眾生。\n能發菩提心持誦佩服者。其福德種種無盡。\n永脫諸惡苦趣。從無始以來百千億劫。\n所積罪業悉皆消除。若晝夜勤修不懈。\n當得諸佛灌頂。神天擁護。福壽無量。如是勝果。\n目睹其效。誠實不虛。朕君臨天下。閔斯民之執迷。\n所作所為。墮於惡趣。而不知若斯謬戾。\n誠為可矜。遂以是經咒。用俾河沙剎土。一切有情。\n均沾利益。壽延福增。同臻佛道。\n又況佛有誓盟。廣濟眾生。必先度忠孝。\n凡...",
  "category": "philosophy",
  "content": "\n御製《佛頂尊勝總持經咒》序\n朕惟如來演大乘教。開方便門。千經萬法。\n無非為濟度群生。使不淪業報。\n佛頂尊勝總持經咒者。一切如來智印。廣大慈悲。甚深希有。\n普利昏迷。實巨海之津梁。幽暗之日月。\n飢渴之飲食也。世間善男子善女人一切眾生。\n能發菩提心持誦佩服者。其福德種種無盡。\n永脫諸惡苦趣。從無始以來百千億劫。\n所積罪業悉皆消除。若晝夜勤修不懈。\n當得諸佛灌頂。神天擁護。福壽無量。如是勝果。\n目睹其效。誠實不虛。朕君臨天下。閔斯民之執迷。\n所作所為。墮於惡趣。而不知若斯謬戾。\n誠為可矜。遂以是經咒。用俾河沙剎土。一切有情。\n均沾利益。壽延福增。同臻佛道。\n又況佛有誓盟。廣濟眾生。必先度忠孝。\n凡忠臣孝子身生中國。又逢治世。受種種快樂。\n皆由其事君事親能盡其道。又能敬禮三寶。修積善因。\n舉足之頃。即登覺路。若夫為惡之徒。昧於改悟。\n所作所為。日甚一日。造業深重。甘心墮落。\n身如沐漆。求潔實難。隕墜幽扃。何由出世。\n苟能回心向善。即此一路。可超出劫塵也。\n　永樂九年六月　日\n\n\n《佛頂尊勝陀羅尼經》序\n佛頂尊勝陀羅尼經者，婆羅門僧佛陀波利，儀鳳元年從西國來至此漢土到五臺山次，遂五體投地向山頂禮曰：\n\n如來滅後眾聖潛靈，唯有大士文殊師利，於此山中汲引蒼生教諸菩薩。\n波利所恨生逢八難不睹聖容，遠涉流沙故來敬謁。\n伏乞大慈大悲普覆令見尊儀。\n\n言已悲泣雨淚向山頂禮。\n禮已舉首忽見一老人從山中出來，遂作婆羅門語謂僧曰：\n\n法師情存慕道追訪聖蹤，不憚劬勞遠尋遺跡。然漢地眾生多造罪業，出家之輩亦多犯戒律。唯有《佛頂尊勝陀羅尼經》，能滅眾生一切惡業。未知法師頗將此經來不？\n\n僧報言曰：\n\n貧道直來禮謁，不將經來。\n\n老人言：\n\n既不將經來，空來何益？縱見文殊，亦何得識？師可卻向西國取此經，將來流傳漢土，即是遍奉眾聖廣利群生，拯濟幽冥報諸佛恩也。師取經來至此，弟子當示師文殊師利菩薩所在。\n\n僧聞此語不勝喜躍，遂裁抑悲淚至心敬禮，舉頭之頃忽不見老人，其僧驚愕，倍更虔心。繫念傾誠，迴還西國，取《佛頂尊勝陀羅尼經》。至永淳二年迴至西京，具以上事聞奏大帝。大帝遂將其本入內，請日照三藏法師，及敕司賓寺典客令杜行顗等，共譯此經，敕施僧絹三十匹。其經本禁，在內不出。其僧悲泣奏曰：\n\n貧道捐軀委命，遠取經來，情望普濟群生，救拔苦難；不以財寶為念，不以名利關懷。請還經本流行，庶望含靈同益。\n\n帝遂留翻得之經，還僧梵本。其僧得梵本，將向西明寺，訪得善解梵語漢僧順貞，奏共翻譯。帝隨其請。僧遂對諸大德共順貞翻譯訖。僧將梵本遂向五臺山，入山於今不出。\n今前後所翻兩本並流行於代，其中小小語有不同者，幸勿怪焉。\n至垂拱三年，定覺寺主僧志靜，因停在神都魏國東寺，親見日照三藏法師，問其逗留，一如上說。志靜遂就三藏法師諮受神咒，法師於是口宣梵音，經二七日，句句委授，具足梵音，一無差失。仍更取舊翻梵本勘挍，所有脫錯，悉皆改定。其咒初注云「最後別翻」者是也。其咒句稍異於杜令所翻者。其新咒改定不錯，并注其音，訖後有學者幸詳此焉。\n至永昌元年八月，於大敬愛寺見西明寺上座澄法師，問其逗留，亦如前說。其翻經僧順貞見在住西明寺。\n此經救拔幽顯，最不可思議。恐有學者不知，故具錄委曲，以傳未悟。\n\n\n佛頂尊勝陀羅尼經\n　　　罽賓國沙門佛陀波利奉　詔譯\n\n如是我聞。一時薄伽梵在室羅筏。\n住誓多林給孤獨園。與大苾芻眾千二百五十人俱。\n又與諸大菩薩僧萬二千人俱。\n爾時三十三天於善法堂會。有一天子名曰善住。\n與諸大天遊於園觀。又與大天受勝尊貴。\n與諸天女前後圍繞。歡喜遊戲種種音樂。\n共相娛樂受諸快樂。\n爾時善住天子即於夜分聞有聲言。\n善住天子卻後七日命將欲盡。命終之後生贍部洲。\n受七返畜生身。即受地獄苦。\n從地獄出希得人身生於貧賤。處於母胎即無兩目。\n爾時善住天子聞此聲已。\n即大驚怖身毛皆豎愁憂不樂。速疾往詣天帝釋所。\n悲啼號哭惶怖無計。頂禮帝釋二足尊已。\n白帝釋言聽我所說。我與諸天女共相圍繞受諸快樂。\n聞有聲言善住天子卻後七日命將欲盡。\n命終之後生贍部洲。七返受畜生身。\n受七身已即墮諸地獄。從地獄出希得人身。\n生貧賤家而無兩目。天帝云何令我得免斯苦。\n爾時帝釋聞善住天子語已。\n甚大驚愕即自思惟。此善住天子受何七返惡道之身。\n爾時帝釋須臾靜住入定諦觀。\n即見善住當受七返惡道之身。\n所謂豬狗野干獼猴蟒蛇烏鷲等身。食諸穢惡不淨之物。\n爾時帝釋觀見善住天子當墮七返惡道之身。\n極助苦惱痛割於心。諦思無計何所歸依。\n唯有如來應正等覺。令其善住得免斯苦。\n爾時帝釋即於此日初夜分時。\n以種種花鬘塗香末香。\n以妙天衣莊嚴執持往詣誓多林園於世尊所到已頂禮佛足右繞七匝。\n即於佛前廣大供養。佛前胡跪而白佛言。\n世尊善住天子云何當受七返畜生惡道之身。\n具如上說。\n爾時如來頂上放種種光。\n遍滿十方一切世界已。其光還來繞佛三匝。從佛口入。\n佛便微笑告帝釋言。\n天帝有陀羅尼名為如來佛頂尊勝。能淨一切惡道。能淨除一切生死苦惱。\n又能淨除諸地獄閻羅王界畜生之苦。\n又破一切地獄能迴向善道。\n天帝此佛頂尊勝陀羅尼。\n若有人聞一經於耳。先世所造一切地獄惡業。\n悉皆消滅當得清淨之身。隨所生處憶持不忘。\n從一佛剎至一佛剎。從一天界至一天界。遍歷三十三天。\n所生之處憶持不忘。\n天帝若人命欲將終。須臾憶念此陀羅尼。\n還得增壽得身口意淨。身無苦痛。\n隨其福利隨處安隱。一切如來之所觀視。\n一切天神恒常侍衛。為人所敬惡障消滅。\n一切菩薩同心覆護。\n天帝若人能須臾讀誦此陀羅尼者。\n此人所有一切地獄畜生閻羅王界餓鬼之苦。\n破壞消滅無有遺餘。諸佛剎土及諸天宮。\n一切菩薩所住之門。無有障礙隨意趣入。\n爾時帝釋白佛言。世尊唯願如來為眾生。\n說增益壽命之法。\n爾時世尊知帝釋意心之所念。\n樂聞佛說是陀羅尼法，即說咒曰：\n\n曩謨〈［一］〉\n婆誐嚩帝〈［二］〉\n怛喇〈(二合)〉路枳也〈(二合)〉〈［三］〉\n缽囉底〈［四］〉\n尾始瑟吒〈(二合)〉野〈［五］〉\n沒馱野〈［六］〉\n婆誐縛帝〈［七］〉\n怛你也〈(二合)〉他〈［八］〉\n唵〈［九］〉\n尾戌馱野〈［十］〉\n娑麼娑麼三滿哆〈［十一］〉\n嚩婆娑〈［十二］〉\n娑頗〈(二合)〉囉拏〈［十三］〉\n櫱帝誐賀曩〈［十四］〉\n娑嚩〈(二合)〉婆嚩尾秫弟〈［十五］〉\n阿鼻詵左睹𤚥〈［十六］〉\n素櫱哆〈［十七］〉\n嚩囉嚩左曩〈［十八］〉\n阿蜜㗚〈(二合)〉哆〈［十九］〉\n鼻矖罽〈［二十］〉\n摩賀曼怛囉〈(二合)〉橎乃〈［二十一］〉\n阿賀囉阿賀囉〈［二十二］〉\n阿庾散馱囉柅〈［二十三］〉\n戌馱野戌馱野〈［二十四］〉\n誐誐曩尾秫弟〈［二十五］〉\n鄔瑟膩灑〈［二十六］〉\n尾惹野尾秫弟〈［二十七］〉\n娑賀娑囉〈(二合)〉〈［二十八］〉\n囉濕銘〈(二合)〉〈［二十九］〉\n散[口*祖]你帝〈［三十］〉\n薩嚩怛他櫱哆〈［三十一］〉\n嚩路迦𩕳〈［三十二］〉\n殺橎〈(引)〉囉弭哆〈［三十三］〉\n跛哩布囉抳〈［三十四］〉\n薩嚩怛他〈(引)〉櫱哆〈［三十五］〉\n紇哩〈(二合)〉娜野〈［三十六］〉\n地瑟奼〈(二合)〉曩〈［三十七］〉\n地瑟恥〈(二合)〉跢〈［三十八］〉\n摩賀母捺哩〈(二合)〉〈［三十九］〉\n嚩日囉〈(二合)〉迦野〈［四十］〉\n僧賀跢曩尾秫弟〈［四十一］〉\n薩嚩嚩囉拏〈［四十二］〉\n跛野訥櫱帝〈［四十三］〉\n跛哩尾秫弟〈［四十四］〉\n缽囉〈(二合)〉底〈［四十五］〉\n𩕳襪跢野〈［四十六］〉\n阿欲秫弟〈［四十七］〉\n三摩野〈［四十八］〉\n地瑟恥〈(二合)〉帝〈［四十九］〉\n麼柅麼柅〈［五十］〉\n摩賀麼柅〈［五十一］〉\n怛闥哆〈［五十二］〉\n部跢句致〈［五十三］〉\n跛哩秫弟〈［五十四］〉\n尾窣普〈(二合)〉吒〈［五十五］〉\n沒地秫弟〈［五十六］〉\n惹野惹野〈［五十七］〉\n尾惹野尾惹野〈［五十八］〉\n娑麼囉〈［五十九］〉\n薩嚩沒馱〈［六十］〉\n地瑟恥〈(二合)〉哆秫弟〈［六十一］〉\n嚩日哩〈(二合)〉嚩日囉〈(二合)〉櫱陛〈［六十二］〉\n嚩日囕〈(二合)〉〈［六十三］〉\n婆嚩睹麼麼〈［六十四］〉\n〈(稱名)〉舍哩囕〈［六十五］〉\n薩嚩薩怛嚩〈(二合)〉〈［六十六］〉\n難〈(上)〉左迦野〈［六十七］〉\n尾秫弟〈［六十八］〉\n薩嚩誐帝〈［六十九］〉\n跛哩秫弟〈［七十］〉\n薩嚩怛他櫱哆〈［七十一］〉\n三麼濕嚩〈(二合)〉娑演睹〈［七十二］〉\n薩嚩怛他櫱哆〈［七十三］〉\n三麼濕嚩〈(二合)〉娑〈［七十四］〉\n地瑟恥〈(二合)〉帝〈［七十五］〉\n沒地野沒地野〈［七十六］〉\n尾沒地野〈［七十七］〉\n冒馱野冒馱野〈［七十八］〉\n尾冒馱野尾冒馱野〈［七十九］〉\n三滿哆〈［八十］〉\n跛哩秫弟〈［八十一］〉\n薩嚩怛他櫱哆〈［八十二］〉\n紇哩〈(二合)〉娜野〈［八十三］〉\n地瑟奼〈(二合)〉曩〈［八十四］〉\n地瑟恥〈(二合)〉哆〈［八十五］〉\n摩賀母捺㘑〈(二合)〉娑嚩〈(二合)〉賀。\n\n佛告帝釋言:\n此咒名淨除一切惡道佛頂尊勝陀羅尼。能除一切罪業等障。\n能破一切穢惡道苦。天帝此大陀羅尼。\n八十八殑伽沙俱胝百千諸佛同共宣說。隨喜受持。\n大日如來智印印之。為破一切眾生穢惡道苦故。\n為一切地獄畜生閻羅王界眾生得解脫故。\n臨急苦難墮生死海中眾生得解脫故。\n短命薄福無救護眾生樂造雜染惡業眾生得饒益故。\n又此陀羅尼於贍部洲住持力故。\n能令地獄惡道眾生。種種流轉生死。薄福眾生。\n不信善惡業失正道眾生等。得解脫義故。\n佛告天帝。我說此陀羅尼付囑於汝。\n汝當授與善住天子。\n復當受持讀誦思惟愛樂憶念供養。於贍部洲與一切眾生。\n廣為宣說此陀羅尼。印亦為一切諸天子故說此陀羅尼印。\n付囑於汝。天帝汝當善持守護勿令忘失。\n天帝若人須臾得聞此陀羅尼。\n千劫已來積造惡業重障。應受種種流轉生死。\n地獄餓鬼畜生閻羅王界阿修羅身。\n夜叉羅剎鬼神布單那羯吒布單那阿波娑摩囉。\n蚊虻龜狗蟒蛇一切諸鳥。及諸猛獸一切蠢動含靈。\n乃至蟻子之身更不重受。\n即得轉生諸佛如來一生補處菩薩同會處生。或得大姓婆羅門家生。\n或得大剎利種家生。或得豪貴最勝家生。\n天帝此人得如上貴處生者。\n皆由聞此陀羅尼故。轉所生處皆得清淨。\n天帝乃至得到菩提道場最勝之處。皆由讚美此陀羅尼功德。\n如是天帝此陀羅尼。名為吉祥能淨一切惡道。\n此佛頂尊勝陀羅尼。猶如日藏摩尼之寶。\n淨無瑕穢淨等虛空。光焰照徹無不周遍。\n若諸眾生。持此陀羅尼亦復如是。\n亦如閻浮檀金明淨柔軟。令人喜見不為穢惡之所染著。\n天帝若有眾生。持此陀羅尼亦復如是。\n乘斯善淨得生善道。天帝此陀羅尼所在之處。\n若能書寫流通受持讀誦聽聞供養。\n能如是者一切惡道皆得清淨。\n一切地獄苦惱悉皆消滅。\n佛告天帝。若人能書寫此陀羅尼。安高幢上。\n或安高山或安樓上。乃至安置窣堵波中。\n\n天帝若有苾芻苾芻尼優婆塞優婆夷族姓男族姓女。於幢等上或見或與相近。其影映身。\n或風吹陀羅尼。上幢等上塵落在身上。\n天帝彼諸眾生所有罪業。\n應墮惡道地獄畜生閻羅王界餓鬼界阿修羅身惡道之苦。\n皆悉不受亦不為罪垢染污。天帝此等眾生。\n為一切諸佛之所授記。皆得不退轉。\n於阿耨多羅三藐三菩提。\n\n大帝何況更以多諸供具華鬘塗香末香幢幡蓋等衣服瓔珞。作諸莊嚴。\n於四衢道造窣堵波。安置陀羅尼。\n合掌恭敬旋繞行道歸依禮拜。天帝彼人能如是供養者。名摩訶薩埵。\n真是佛子持法棟梁。\n又是如來全身舍利窣堵波塔。\n爾時閻摩羅法王。於時夜分來詣佛所。\n到已以種種天衣妙華塗香莊嚴。供養佛已。\n繞佛七匝頂禮佛足。而作是言。\n我聞如來演說讚持大力陀羅尼故來修學。\n若有受持讀誦是陀羅尼者。我常隨逐守護。\n不令持者墮於地獄。以彼隨順如來言教而護念之。\n爾時護世四天大王。繞佛三匝白佛言。\n世尊唯願如來為我。廣說持陀羅尼法。\n爾時佛告四天王。汝今諦聽我當為汝。\n宣說受持此陀羅尼法。亦為短命諸眾生說。\n當先洗浴著新淨衣。白月圓滿十五日時。持齋誦此陀羅尼。\n滿其千遍。令短命眾生還得增壽。\n永離病苦一切業障悉皆消滅。\n一切地獄諸苦亦得解脫。諸飛鳥畜生含靈之類。\n聞此陀羅尼一經於耳。盡此一身更不復受。\n佛言若人遇大惡病。聞此陀羅尼。\n即得永離一切諸病。亦得消滅應墮惡道。亦得除斷。\n即得往生寂靜世界。\n從此身已後更不受胞胎之身。所生之處蓮華化生。\n一切生處憶持不忘。常識宿命。\n佛言若人先造一切極重惡業。\n遂即命終乘斯惡業應墮地獄。或墮畜生閻羅王界。\n或墮餓鬼乃至墮大阿鼻地獄。\n或生水中或生禽獸異類之身。取其亡者隨身分骨。\n以土一把誦此陀羅尼二十一遍。\n散亡者骨上即得生天。\n佛言若人能日日誦此陀羅尼二十一遍。\n應消一切世間廣大供養。捨身往生極樂世界。\n若常誦念得大涅槃。復增壽命受勝快樂。\n捨此身已即得往生種種微妙諸佛剎土。\n常與諸佛俱會一處。一切如來恒為演說微妙之義。\n一切世尊即受其記。身光照曜一切剎土。\n佛言若誦此陀羅尼法。於其佛前先取淨土。\n作壇隨其大小。方四角作。\n以種種草華散於壇上。燒眾名香。右膝著地胡跪。心常念佛。\n作慕陀羅尼印。屈其頭指以大母指。押合掌。\n當其心上。誦此陀羅尼一百八遍訖。\n於其壇中如雲王雨華。\n能遍供養八十八俱胝殑伽沙那庾多百千諸佛。彼佛世尊咸共讚言。\n善哉希有真是佛子。即得無障礙智三昧。\n得大菩提心莊嚴三昧。持此陀羅尼法應如是。\n佛告天帝我以此方便。\n一切眾生應墮地獄道令得解脫。一切惡道亦得清淨。\n復令持者增益壽命。天帝汝去將我此陀羅尼。\n授與善住天子。滿其七日。汝與善住俱來見我。\n爾時天帝於世尊所。\n受此陀羅尼法奉持還於本天。授與善住天子。爾時善住天子。\n受此陀羅尼已。滿六日六夜。依法受持一切願滿。\n應受一切惡道等苦。即得解脫住菩提道。\n增壽無量甚大歡喜。高聲歎言希有如來。\n希有妙法希有明驗。甚為難得令我解脫。\n爾時帝釋至第七日。與善住天子將諸天眾。\n嚴持華鬘塗香末香寶幢幡蓋天衣瓔珞微妙莊嚴。\n往詣佛所設大供養。以妙天衣及諸瓔珞。\n供養世尊繞百千匝。於佛前立踊躍歡喜坐而聽法。\n爾時世尊舒金色臂。摩善住天子頂。\n而為說法授菩提記。\n佛言此經名淨除一切惡道佛頂尊勝陀羅尼。汝當受持。\n爾時大眾聞法歡喜信受奉行。\n\n\n佛頂尊勝陀羅尼\n那莫薄伽跋帝〈［一］〉\n啼隸路迦〈(稽㖿反)〉缽囉底〈(㖿翊可反)〉毘失瑟咤㖿〈(長，余何反聲，下同)〉勃陀耶〈(一云「歸命聖尊三世勝覺」)〉〈［二］〉\n薄伽跋底〈［三］〉\n怛姪他〈［四］〉\n唵〈(長)〉〈［五］〉\n毘輸陀耶〈(馱音大)〉娑摩三漫多皤婆娑〈(漫音文)〉〈［六］〉\n娑破囉拏揭底伽訶那娑婆皤輸秫地〈(輸律反，下音同)〉阿鼻詵〈(去聲)〉者蘇揭多伐折那〈［八］〉\n阿𪢗㗚多毘曬〈(平音)〉罽〈［九］〉\n阿〈(上聲)〉訶羅〈(去聲)〉阿訶羅〈(下同)〉〈［十］〉\n阿輸散陀〈(長聲)〉羅尼〈［十一］〉\n輸馱耶輸馱耶〈(馱音並太)〉〈［十二］〉\n伽伽那毘秫提〈(那去)〉〈［十三］〉\n烏瑟尼沙毘逝耶秫提〈(輸音)〉〈［十四］〉\n〈(舜入)〉娑訶娑囉喝囉濕弭珊珠地帝〈(帝音伭)〉〈［十五］〉\n薩婆怛他揭多地瑟咤〈(長聲)〉那頞地瑟恥帝〈(亦丁你反)〉慕咥隸〈(慕音母干，隸音犁)〉〈［十六］〉\n跋折囉迦〈(長聲)〉耶僧訶多那秫提〈［十七］〉\n薩婆伐羅拏毘秫提〈［十八］〉\n缽羅底〈(底丁你反)〉你伐怛耶阿瑜秫提〈［十九］〉\n薩末耶阿地瑟恥帝〈(底丁你反，帝音伭)〉〈［二十］〉\n末禰末禰〈［二十一］〉\n怛闥多部多俱胝缽唎秫提〈［二十二］〉\n毘薩普吒勃地秫提〈(毘音弭，薩音悉)〉〈［二十三］〉\n社耶社耶〈(餘何反，下同)〉〈［二十四］〉\n毘社耶毘社耶〈［二十五］〉\n薩末囉薩末囉勃陀頞地瑟恥多秫提〈(底丁你反)〉〈［二十六］〉\n跋折梨跋折囉揭鞞〈［二十七］〉\n跋折濫婆伐都〈［二十八］〉\n麼麼〈(受持者於此自稱名)〉薩婆薩埵𡄽迦〈(長聲)〉耶毘秫提〈［二十九］〉\n薩婆揭底缽唎秫提〈(底丁你反)〉〈(句)〉〈［三十］〉\n薩婆怛他揭多三摩濕婆娑遏地瑟恥帝〈(底丁你反)〉〈(帝音伭也)〉〈［三十一］〉\n勃陀〈(地耶反)〉勃陀〈(同上)〉蒱馱耶蒱馱耶〈(馱音太)〉三漫多缽唎秫提〈［三十二］〉\n薩婆怛他揭多地瑟咤〈(長聲)〉那頞地瑟恥帝〈(底丁你反)〉〈［三十三］〉\n娑婆訶\n\n那謨薄伽跋帝〈［一］〉\n啼隸路迦〈(稽㖿切)〉缽囉底毘失瑟咤㖿〈(餘何切，下同。長聲)〉勃陀耶〈(一云「歸命聖尊三世勝覺」)〉〈［二］〉\n薄伽跋底〈［三］〉\n怛姪他〈［四］〉\n唵〈(長聲)〉〈［五］〉\n毘輸馱〈(音太)〉耶娑摩三漫〈(音文)〉多皤婆娑〈［六］〉\n娑破囉拏揭底伽訶那〈［七］〉\n娑婆皤輸秫〈(輸律切，下同)〉地阿鼻詵〈(去聲)〉者蘇揭多伐折那〈［八］〉\n阿嘧㗚多毘曬雞〈(取罽切平聲)〉〈［九］〉\n阿〈(上聲)〉訶羅〈(去聲)〉阿訶囉〈(下同)〉〈［十］〉\n阿瑜散陀〈(長聲)〉羅尼〈［十一］〉\n輸〈(舜入聲)〉馱〈(音太，下同)〉耶輸馱耶〈［十二］〉\n伽伽那〈(去聲)〉毘秫提〈［十三］〉\n烏瑟尼沙毘逝耶秫提〈［十四］〉\n娑訶娑囉喝囉濕弭珊珠地帝〈［十五］〉\n薩婆怛他揭多地瑟咤〈(長聲)〉那頞地瑟恥帝〈(丁你切)〉慕〈(音母)〉咥隸〈(音犁)〉〈［十六］〉\n跋折囉迦〈(長聲)〉耶僧訶多那秫提〈［十七］〉\n薩婆伐羅拏毘秫提〈［十八］〉\n缽羅底〈(丁你切)〉你伐怛耶阿瑜秫提〈［十九］〉\n薩末那阿地瑟恥帝〈(音低)〉〈［二十］〉\n末禰末禰〈［二十一］〉\n怛闥多部多俱胝缽唎秫提〈［二十二］〉\n毘〈(音弭)〉薩〈(音悉)〉普吒勃地秫提〈［二十三］〉\n社耶社耶〈(餘何切，下同)〉〈［二十四］〉\n毘社耶毘社耶〈［二十五］〉\n薩末囉薩末囉勃陀頞地瑟恥多秫提〈［二十六］〉\n跋折梨跋折囉揭鞞〈［二十七］〉\n跋折濫婆伐都〈［二十八］〉\n麼麼〈(受持者於此自稱名)〉薩婆薩埵𡄽迦〈(長聲)〉耶毘秝提〈［二十九］〉\n薩婆揭底〈(丁你切)〉缽唎秫提〈［三十］〉\n薩婆怛他揭多三摩濕婆娑遏地瑟恥帝〈(低字呼)〉〈［三十一］〉\n勃陀〈(地耶切)〉勃陀〈(同上)〉蒱馱〈(音太)〉耶蒱馱〈(音太)〉耶三漫多缽唎秫提〈［三十二］〉\n薩婆怛他揭多地瑟咤〈(長聲)〉那頞地瑟恥帝〈［三十三］〉\n娑婆訶",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:43:05.915Z",
  "sourceUrl": "https://zh.wikisource.org/wiki/%E4%BD%9B%E9%A0%82%E5%B0%8A%E5%8B%9D%E9%99%80%E7%BE%85%E5%B0%BC%E7%B6%93"
}