{
  "id": "1112273",
  "title": "春秋左傳註疏/莊公/廿八年",
  "author": "Wikisource Contributors",
  "excerpt": "經\n　　十有八秂，萅，王三月，日有食之。\n【注】無傳。不書日，官失之。\n〈【疏】十八秂注「不書日，官失之」。○正義曰：經亦無朔字，當云不書朔與日，注不言朔，脫也。〉\n　　夏，公追戎於濟西。\n【注】戎來侵魯，公逐之於濟水之西。\n　　秋，有𧌒。\n【注】𧌒，短狐也。蓋以含沙射人爲災。\n〈【音義】𧌒，本又作蜮，音或；《本草》謂之射工。短弧，本又作斷，同，丁管反。弧又作狐，音胡。射人，食亦反。〉\n〈【疏】注「蜮短」至「爲災」。○正義曰：《穀梁傳》曰：「𧌒，射人者也。」《洪範五行傳》曰：「𧌒如鱉，三足，生於南越。南越婦人多淫，故其地多𧌒，淫女惑亂之氣所生也。」陸機《毛詩義疏》云：「𧌒，短狐...",
  "category": "philosophy",
  "content": "\n經\n　　十有八秂，萅，王三月，日有食之。\n【注】無傳。不書日，官失之。\n〈【疏】十八秂注「不書日，官失之」。○正義曰：經亦無朔字，當云不書朔與日，注不言朔，脫也。〉\n　　夏，公追戎於濟西。\n【注】戎來侵魯，公逐之於濟水之西。\n　　秋，有𧌒。\n【注】𧌒，短狐也。蓋以含沙射人爲災。\n〈【音義】𧌒，本又作蜮，音或；《本草》謂之射工。短弧，本又作斷，同，丁管反。弧又作狐，音胡。射人，食亦反。〉\n〈【疏】注「蜮短」至「爲災」。○正義曰：《穀梁傳》曰：「𧌒，射人者也。」《洪範五行傳》曰：「𧌒如鱉，三足，生於南越。南越婦人多淫，故其地多𧌒，淫女惑亂之氣所生也。」陸機《毛詩義疏》云：「𧌒，短狐也，一名射景，如鱉，三足，在江淮水中，人在岸上，景見水中，投人景則殺之，故曰射景，或謂含沙射人，入皮肌，其創如疥。」服虔云：「遍身濩，或或故爲災。」沈氏云：「此有𧌒，傳重發例者，以螟螽與蜚同是害禾稼，此𧌒則害人，故傳特發之。」〉\n　　冬，十月。\n\n\n傳\n十八秂，萅，虢公、晉矦朝王，王饗醴，命之宥。皆賜玉五瑴，馬亖匹。非禮也。王命諸矦，名位不同，禮亦異數，不以禮假人。\n\n【杜預註】〈王饗醴，命之宥。〉\n王之覲羣后，始則行饗禮，先置醴酒，示不忘古。飲宴則命以幣物。宥，助也，所以助歡敬之意，言備設。\n【陸德明釋文】〈王饗醴，命之宥。〉\n醴，音禮。宥音又。\n【孔穎達義疏】〈王饗醴，命之宥。〉\n王爲之設饗禮，置醴酒，命之以幣物，所以助歡也。\n【孔穎達義疏】〈【杜預註】王之覲羣后，始則行饗禮，先置醴酒，示不忘古。飲宴則命以幣物。宥，助也，所以助歡敬之意，言備設。〉\n『宥，助』，《釋詁》文。《周禮・掌客》，王待諸矦之禮，上公三饗三食三燕，矦伯三饗再食再燕，子男壹饗壹食壹燕。三禮先言饗，是王之覲羣后，始則行饗禮也。《酒正》辨五齊之名，一曰泛齊，二曰醴齊，三曰盎齊，四曰醍齊，五曰沈齊。鄭注云：『泛者，成而滓浮泛泛然。醴猶體也，成而汁滓相將，如今恬酒矣。盎猶翁也，成而翁翁然，蔥白色。緹者，成而紅赤。沈者，成而滓沈，如今造清矣。自醴以上尢濁。』然則以其尢濁，故先置之，示不忘古也。知者，《禮運》云『燔黍捭豚』，下即云『以燔以炙，以爲醴酪』，是醴酒在先而有，故曰先置醴酒，云不忘古也。《詩・序》曰：『《鹿鳴》，燕羣臣嘉賓也。既飲食之，又實幣帛筐篚，以將其厚意。』《聘禮》云：『若不親食，使大夫朝服致之，以侑幣致饗以酬幣，亦如之。』是饗禮有酬幣也。禮，主人酌酒於賓曰『獻』，賓答主人曰『酢』，主人又酌以酬賓曰「酬』，謂之酬幣，蓋於酬酒之時賜之幣也，所賜之物，即下『玉』、『馬』是也。傳稱饗醴、命宥，言其備設盛禮也。此注命之宥者，命在下以幣物宥助。僖二十八秂『命晉矦宥』，注云：『命晉矦助以束帛，以將厚意。』皆命，不同者，以彼有命晉矦之事故也。\n【杜預註】〈賜玉五瑴〉\n雙玉爲瑴。\n【陸德明釋文】〈賜玉五瑴〉\n瑴音角，字又作珏。\n【孔穎達義疏】〈【杜預註】雙玉爲瑴〉\n《蒼頡篇》『瑴』作『珏』，雙玉爲瑴，故字從兩玉。}}\n【杜預註】〈王命諸矦，名位不同，禮亦異數，不以禮假人。〉\n矦而與公同賜，是借人禮。\n【陸德明釋文】〈【杜預註】矦而與公同賜，是借人禮。〉\n借，子夜反。\n【孔穎達義疏】〈【杜預註】矦而與公同賜，是借人禮。〉\n虢君不知何爵，稱公，謂爲三公也。《周禮》，王之三公八命，矦伯七命，是其名位不同也，其禮各以命數爲節，是禮亦異數也。今矦而與公同賜，是借人禮也。假、借同義，取者假爲上聲，借爲入聲；與者假、借皆爲去聲。\n　　虢公、晉矦、鄭伯使原莊公逆王后於陳。陳嬀歸於京師，\n【注】虢、晉朝王，鄭伯又以齊執其卿，故求王爲援，皆在周，倡義爲王定昏。陳人敬從。得同姓宗國之禮，故傳詳其事。不書，不告。\n〈【音義】○爲王，於偽反。〉\n實惠后。\n〈【音義】○陳嬀后號惠后，寵愛少子，亂周室，事在僖二十四秂，故傳於此並正其后稱。〉\n　　夏，公追戎於濟西。不言其來，諱之也。\n【注】戎來侵魯，魯人不知，去乃追之，故諱不言其來。\n〈【疏】注「戎來」至「其來」。○正義曰：傳例，有鍾鼓曰伐，無曰侵。戎之來也，魯人不知，宜無鍾鼓，故故以侵言之。《釋例》曰：「戎之入魯，魯人不知，去而遠追，又無其獲。邊竟不備，候不在疆，所以爲諱。諱此君之闕，亦所以示戒將來之君也。」〉\n　　秋，有蜮，爲災也。\n　　初，楚武王克權，使鬭緡尹之。\n【注】權，國名，南郡當陽縣東南有權城。鬭緡。楚大夫。\n〈【音義】○緡，亡巾反。〉\n〈【疏】「鬭緡尹之」。○正義曰：尹訓正也。楚官多以尹爲名，此滅權爲邑，使緡爲長，故曰尹也。〉\n以叛，圍而殺之。\n【注】緡以權叛。\n〈【音義】○以叛，絕句；本或作畔，俗字也。〉\n遷權於那處，\n【注】那處，楚地，南郡編縣東南有那口城。\n〈【音義】○那處，那又作再阝，同，乃多反；下昌呂反，又昌慮反。編，必綿反，一音步典反。〉\n使閻敖尹之。\n【注】閻敖，楚大夫。\n及文王即位，與巴人伐申而驚其師。\n【注】驚巴師。\n巴人叛楚而伐那處，取之，遂門於楚。\n【注】攻楚城門。\n閻敖遊湧而逸。\n【注】湧水在南郡華容縣。閻敖既不能守城，又遊湧水而走。\n〈【音義】○湧音勇，水名。〉\n楚子殺之。其族爲亂。\n冬，巴人因之以伐楚。\n\n\n斠勘",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:39.850Z",
  "sourceUrl": "https://zh.wikisource.org/wiki/%E6%98%A5%E7%A7%8B%E5%B7%A6%E5%82%B3%E8%A8%BB%E7%96%8F%2F%E8%8E%8A%E5%85%AC%2F%E5%BB%BF%E5%85%AB%E5%B9%B4"
}