{
  "id": "25160",
  "title": "三字經",
  "author": "Wang, Yinglin",
  "excerpt": "Produced by Li Wen Lai\r\n\r\n\r\n\r\n\r\n三字經     王伯厚\r\n\r\n人之初，性本善。性相近，習相遠。\r\n苟不教，性乃遷。教之道，貴以專。\r\n昔孟母，擇鄰處。子不學，斷機杼。\r\n竇燕山，有義方。教五子，名俱揚。\r\n養不教，父之過。教不嚴，師之惰。\r\n子不學，非所宜。幼不學，老何為。\r\n玉不琢，不成器。人不學，不知義。\r\n為人子，方少時。親師友，習禮儀。\r\n香九齡，能溫席。孝於親，所當執。\r\n融四歲，能讓梨。弟於長，宜先知。\r\n首孝悌，次見聞。知某數，識某文。\r\n一而十，十而百。百而千，千而萬。\r\n三才者，天地人。三光者，日月星。\r\n三綱者，君臣義。父子親，夫婦順。\r\n曰",
  "category": "philosophy",
  "content": "Produced by Li Wen Lai\r\n\r\n\r\n\r\n\r\n三字經     王伯厚\r\n\r\n人之初，性本善。性相近，習相遠。\r\n苟不教，性乃遷。教之道，貴以專。\r\n昔孟母，擇鄰處。子不學，斷機杼。\r\n竇燕山，有義方。教五子，名俱揚。\r\n養不教，父之過。教不嚴，師之惰。\r\n子不學，非所宜。幼不學，老何為。\r\n玉不琢，不成器。人不學，不知義。\r\n為人子，方少時。親師友，習禮儀。\r\n香九齡，能溫席。孝於親，所當執。\r\n融四歲，能讓梨。弟於長，宜先知。\r\n首孝悌，次見聞。知某數，識某文。\r\n一而十，十而百。百而千，千而萬。\r\n三才者，天地人。三光者，日月星。\r\n三綱者，君臣義。父子親，夫婦順。\r\n曰春夏，曰秋冬。此四時，運不窮。\r\n曰南北，曰西東。此四方，應乎中。\r\n曰水火，木金土。此五行，本乎數。\r\n曰仁義，禮智信。此五常，不容紊。\r\n稻粱菽，麥黍稷。此六穀，人所食。\r\n馬牛羊，雞犬豕。此六畜，人所飼。\r\n曰喜怒，曰哀懼。愛惡欲，七情具。\r\n匏土革，木石金。絲與竹，乃八音。\r\n高曾祖，父而身。身而子，子而孫。\r\n自子孫，至元曾。乃九族，人之倫。\r\n父子恩，夫婦從。兄則友，弟則恭。\r\n長幼序，友與朋。君則敬，臣則忠。\r\n此十義，人所同。\r\n凡訓蒙，須講究。詳訓詁，明句讀。\r\n為學者，必有初。小學終，至四書。\r\n論語者，二十篇。群弟子，記善言。\r\n孟子者，七篇止。講道德，說仁義。\r\n作中庸，子思筆。中不偏，庸不易。\r\n作大學，乃曾子。自修齊，至平治。\r\n孝經通，四書熟。如六經，始可讀。\r\n詩書易，禮春秋。號六經，當講求。\r\n有連山，有歸藏。有周易，三易詳。\r\n有典謨，有訓誥。有誓命，書之奧。\r\n我周公，作周禮。著六官，存治體。\r\n大小戴，注禮記。述聖言，禮樂備。\r\n曰國風，曰雅頌。號四詩，當諷詠。\r\n詩既亡，春秋作。寓褒貶，別善惡。\r\n三傳者，有公羊。有左氏，有穀梁。\r\n經既明，方讀子。撮其要，記其事。\r\n五子者，有荀楊。文中子，及老庄。\r\n經子通，讀諸史。考世系，知終始。\r\n自羲農，至黃帝。號三皇，居上世。\r\n唐有虞，號二帝。相揖遜，稱盛世。\r\n夏有禹，商有湯。周文王，稱三王。\r\n夏傳子，家天下。四百載，遷夏社。\r\n湯伐夏，國號商。六百載，至紂亡。\r\n周武王，始誅紂。八百載，最長久。\r\n周轍東，王綱墮。逞干戈，尚遊說。\r\n始春秋，終戰國。五霸強，七雄出。\r\n嬴秦氏，始兼併。傳二世，楚漢爭。\r\n高祖興，漢業建。至孝平，王莽篡。\r\n光武興，為東漢。四百年，終於獻。\r\n魏蜀吳，爭漢鼎。號三國，迄兩晉。\r\n宋齊繼，梁陳承。為南朝，都金陵。\r\n北元魏，分東西。宇文周，與高齊。\r\n迨至隋，一土宇。不再傳，失統緒。\r\n唐高祖，起義師。除隋亂，創國基。\r\n二十傳，三百載。梁滅之，國乃改。\r\n梁唐晉，及漢周。稱五代，皆有由。\r\n炎宋興，受周禪。十八傳，南北混。\r\n遼與金，皆稱帝。元滅金，絕宋世。\r\n太祖興，國大明。號洪武，都金陵。\r\n迨成祖，遷燕京。十六世，至崇禎。\r\n閹亂後，寇內訌。闖逆變，神器終。\r\n清順治，據神京。至十傳，宣統遜。\r\n舉總統，共和成。復漢土，民國興。\r\n廿二史，全在茲。載治亂，知興衰。\r\n讀史書，考實錄。通古今，若親目。\r\n口而誦，心而惟。朝於斯，夕於斯。\r\n昔仲尼，師項橐。古聖賢，尚勤學。\r\n趙中令，讀魯論。彼既仕，學且勤。\r\n披蒲編，削竹簡。彼無書，且知勉。\r\n頭懸梁，錐刺股。彼不教，自勤苦。\r\n如囊螢，如映雪。家雖貧，學不綴。\r\n如負薪，如掛角。身雖勞，猶苦卓。\r\n蘇老泉，二十七。始發憤，讀書籍。\r\n彼既老，猶悔遲。爾小生，宜早思。\r\n若梁灝，八十二。對大廷，魁多士。\r\n彼既成，眾稱異。爾小生，宜立志。\r\n瑩八歲，能詠詩。泌七歲，能賦棋。\r\n彼穎悟，人稱奇。爾幼學，當效之。\r\n蔡文姬，能辨琴。謝道韞，能詠吟。\r\n彼女子，且聰敏。爾男子，當自警。\r\n唐劉晏，方七歲。舉神童，作正字。\r\n彼雖幼，身己仕。爾幼學，勉而致。有為者，亦若是。\r\n犬守夜，雞司晨。苟不學，曷為人。\r\n蠶吐絲，蜂釀蜜。人不學，不如物。\r\n幼而學，壯而行。上致君，下澤民。\r\n揚名聲，顯父母。光於前，裕於後。\r\n人遺子，金滿嬴。我教子，惟一經。\r\n勤有功，戲無益。戒之哉，宜勉力。",
  "language": "zh",
  "downloadCount": 271,
  "subjects": [
    "Chinese language -- Readers"
  ],
  "lastUpdated": "2026-01-14T00:12:34.105Z",
  "sourceUrl": "https://www.gutenberg.org/ebooks/25160"
}