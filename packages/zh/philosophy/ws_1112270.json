{
  "id": "1112270",
  "title": "春秋左氏傳/莊公/十八年",
  "author": "Wikisource Contributors",
  "excerpt": "經\n十有八秂萅王三月，日有食之。\n夏，公追戎於濟西。\n秋，有蜮。\n冬十月。\n\n\n傳\n十八秂萅，虢公、晉矦朝王，王饗醴，命之宥，皆賜玉五玨，馬亖匹。非禮也。王命諸矦，名位不同，禮亦異數，不以禮假人。\n虢公、晉矦、鄭伯使原莊公逆王后于陳。陳嬀歸於亰師，實惠後。\n夏，公追戎於濟西。不言其來，諱之也。\n秋，有蜮，爲災也。\n初，楚武王克權，使鬭緡尹之。以叛，圍而殺之。遷權於那處，使閻敖尹之。及文王即位，與巴人伐申而驚其師。巴人叛楚而伐那處，取之，遂門于楚。閻敖遊湧而逸。楚子殺之，其族爲亂。冬，巴人因之以伐楚。\n\n\n斠勘...",
  "category": "philosophy",
  "content": "\n經\n十有八秂萅王三月，日有食之。\n夏，公追戎於濟西。\n秋，有蜮。\n冬十月。\n\n\n傳\n十八秂萅，虢公、晉矦朝王，王饗醴，命之宥，皆賜玉五玨，馬亖匹。非禮也。王命諸矦，名位不同，禮亦異數，不以禮假人。\n虢公、晉矦、鄭伯使原莊公逆王后于陳。陳嬀歸於亰師，實惠後。\n夏，公追戎於濟西。不言其來，諱之也。\n秋，有蜮，爲災也。\n初，楚武王克權，使鬭緡尹之。以叛，圍而殺之。遷權於那處，使閻敖尹之。及文王即位，與巴人伐申而驚其師。巴人叛楚而伐那處，取之，遂門于楚。閻敖遊湧而逸。楚子殺之，其族爲亂。冬，巴人因之以伐楚。\n\n\n斠勘",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:46.245Z",
  "sourceUrl": "https://zh.wikisource.org/wiki/%E6%98%A5%E7%A7%8B%E5%B7%A6%E6%B0%8F%E5%82%B3%2F%E8%8E%8A%E5%85%AC%2F%E5%8D%81%E5%85%AB%E5%B9%B4"
}