{
  "id": "24184",
  "title": "千字文",
  "author": "Zhou, Xingsi",
  "excerpt": "天地玄黃宇宙洪荒日月盈昃辰宿列張寒來暑往秋收冬藏閏餘成歲律召調陽雲騰致雨露結\r\n      為霜金生麗水玉出崑崗劍號巨闕珠稱夜光果珍李柰菜重芥薑海鹹河淡鱗潛羽翔龍師火帝\r\n      鳥官人皇始製文字乃服衣裳推位讓國有虞陶唐吊民伐罪周發殷湯坐朝問道垂拱平章愛育\r\n      黎首臣伏戎羌遐邇壹體率賓歸王鳴鳳在樹白駒食場化被草木賴及萬方蓋此身髮四大五常\r\n      恭惟鞠養豈敢毀傷女慕貞絜男效才良知過必改得能莫忘罔談彼短靡恃己長信使可覆器欲\r\n      難量墨悲絲染詩贊羔羊景行維賢剋念作聖德建名立形端表正空谷傳聲虛堂習聽禍因惡積\r\n      福緣善慶尺辟非寶寸陰是競資父事君曰嚴與敬孝當竭力",
  "category": "philosophy",
  "content": "天地玄黃宇宙洪荒日月盈昃辰宿列張寒來暑往秋收冬藏閏餘成歲律召調陽雲騰致雨露結\r\n      為霜金生麗水玉出崑崗劍號巨闕珠稱夜光果珍李柰菜重芥薑海鹹河淡鱗潛羽翔龍師火帝\r\n      鳥官人皇始製文字乃服衣裳推位讓國有虞陶唐吊民伐罪周發殷湯坐朝問道垂拱平章愛育\r\n      黎首臣伏戎羌遐邇壹體率賓歸王鳴鳳在樹白駒食場化被草木賴及萬方蓋此身髮四大五常\r\n      恭惟鞠養豈敢毀傷女慕貞絜男效才良知過必改得能莫忘罔談彼短靡恃己長信使可覆器欲\r\n      難量墨悲絲染詩贊羔羊景行維賢剋念作聖德建名立形端表正空谷傳聲虛堂習聽禍因惡積\r\n      福緣善慶尺辟非寶寸陰是競資父事君曰嚴與敬孝當竭力忠則盡命臨深履薄夙興溫清似蘭\r\n      斯馨如松之盛川流不息淵澄取映容止若思言辭安定篤初誠美慎終宜令榮業所基籍甚無竟\r\n      學優登仕攝職從政存以甘棠去而益詠樂殊貴賤禮別尊卑上和下睦夫唱婦隨外受傅訓入奉\r\n      母儀諸姑伯叔猶子比兒孔懷兄弟同氣連枝交友投分切磨箴規仁慈隱惻造次弗離節義廉退\r\n      顛沛匪虧性靜情逸心動神疲守真誌滿逐物意移堅持雅操好爵自縻都邑華夏東西二京背邙\r\n      面洛浮渭據涇宮殿盤鬱樓觀飛驚圖寫禽獸畫彩仙靈丙舍傍啟甲帳對楹肆筵設席鼓瑟吹笙\r\n      升階納陛弁轉疑星右通廣內左達承明既集墳典亦聚群英杜稿鐘隸漆書壁經府羅將相路俠\r\n      槐卿戶封八縣家給千兵高冠陪輦驅轂振纓世祿侈富車駕肥輕策功茂實勒碑刻銘磻溪伊尹\r\n      佐時阿衡奄宅曲阜微旦孰營桓公匡合濟弱扶傾綺迴漢惠說感武丁俊乂密勿多士實寧晉楚\r\n      更霸趙魏困橫假途滅虢踐土會盟何遵約法韓弊煩刑起翦頗牧用軍最精宣威沙漠馳譽丹青\r\n      九州禹跡百郡秦并嶽宗琠岐I主云亭雁門紫塞雞田赤城昆池碣石鉅野洞庭曠遠綿邈岩岫\r\n      杳冥治本於農務資稼穡俶載南畝我藝黍稷稅熟貢新勸賞黜陟孟軻敦素史魚秉直庶幾中庸\r\n      勞謙謹敕聆音察理鑒貌辨色貽厥嘉猷勉其祗植省躬譏誡寵增抗極殆辱近恥林皋幸即兩疏\r\n      見機解組誰逼索居閒處沉默寂寥求古尋論散慮逍遙欣奏累遣感謝歡招渠荷的歷園莽抽條\r\n      枇杷晚翠梧桐早凋陳根委翳落葉飄颯游鯤獨運凌摩絳霄耽讀玩市寓目囊箱易輶攸畏屬耳\r\n      垣牆具膳餐飯適口充腸飽飫烹宰饑厭糟糠親戚故舊老少異糧妾御績紡侍巾帷房紈扇圓潔\r\n      銀燭煒煌晝眠夕寐藍筍象床弦歌酒宴接杯舉觴矯手頓足悅豫且康嫡後嗣續祭祀烝嘗稽顙\r\n      再拜悚懼恐惶箋牒簡要顧答審詳骸垢想浴執熱願涼驢騾犢特駭躍超驤誅斬賊盜捕獲叛亡\r\n      布射僚丸嵇琴阮嘯恬筆倫紙鈞巧任釣釋紛利俗並皆佳妙毛施淑姿工顰妍笑年矢每催曦暉\r\n      朗曜璇璣懸斡晦魄環照指薪修祜永綏吉劭矩步引領俯仰廊廟束帶矜莊徘徊瞻眺孤陋寡聞\r\n      愚蒙等誚謂語助者焉哉乎也",
  "language": "zh",
  "downloadCount": 166,
  "subjects": [
    "Chinese language -- Readers"
  ],
  "lastUpdated": "2026-01-14T00:14:47.386Z",
  "sourceUrl": "https://www.gutenberg.org/ebooks/24184"
}