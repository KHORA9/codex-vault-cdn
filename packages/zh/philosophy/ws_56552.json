{
  "id": "56552",
  "title": "省心雜言",
  "author": "Wikisource Contributors",
  "excerpt": "敘\n夫入德之門，莫大乎知，知斯能至，知而不至者，有矣，未有不知，而能至者也。是以教雖多術，一言以蔽之，曰知。故有志於天下國家者，亦以致知為本。寓直敷文閣領天台祠事河内李公，知而至之者。昔獲見之於夔峽，今三十年，公日以通顯，分符將指，歴官中外，至八易使節，凡可以利民為國，有知必為嘗。因將漕帝畿數被召，對竭忠以告。上省費以紓民力，行所知，不少遜避。故於仕已，而無喜慍，俯仰而無愧怍然。以是受知於君，亦以是取異於世，其表著於時者，如是。有松楸在巴蜀，將歸過九江，以《省心雜言》一編相示，皆平昔銘諸座右者，曰：毎患知之，弗至有得于心，輙榜之壁，以自警。兒輩録而藏之，積之久至，如此雖然，其敢示他人哉？姑欲...",
  "category": "philosophy",
  "content": "\n敘\n夫入德之門，莫大乎知，知斯能至，知而不至者，有矣，未有不知，而能至者也。是以教雖多術，一言以蔽之，曰知。故有志於天下國家者，亦以致知為本。寓直敷文閣領天台祠事河内李公，知而至之者。昔獲見之於夔峽，今三十年，公日以通顯，分符將指，歴官中外，至八易使節，凡可以利民為國，有知必為嘗。因將漕帝畿數被召，對竭忠以告。上省費以紓民力，行所知，不少遜避。故於仕已，而無喜慍，俯仰而無愧怍然。以是受知於君，亦以是取異於世，其表著於時者，如是。有松楸在巴蜀，將歸過九江，以《省心雜言》一編相示，皆平昔銘諸座右者，曰：毎患知之，弗至有得于心，輙榜之壁，以自警。兒輩録而藏之，積之久至，如此雖然，其敢示他人哉？姑欲付子孫以見吾志云耳，於戲今而。後廼知公之表，著於時者之所自也。其多至數十百章，旁見雜出，從容中道，無所不用其極。非明於憂患與故知，至而至之者，不能如已。試之醫方已儲之寳，聚盍廣，其施俾人，得而知誠意正心推之，以及於天下國家是。廼竭盡所知報上，化俗之一端，而亦公所當任也。紹興庚辰八月初，吉廬阜老圃祁寛謹序。\n見性自悟，門入者不同十妷，以士舉訓兒孫雜言相示，敷闡經子與先聖道，不悖惜乎？桂林地下先生不親見之。丙子春，林下老人鄭望之書。\n仲尼之學至今光明碩大者，曾子傳之於無窮也。曽子之學自一日三省其身為本，三審也，非數也，後世讀之不詳，不可不辯。此省心子之意也，因閲雜言，乃表而出之。三十年孟冬旦，吳興沈濬題。\n此心之用與天地，相為無窮。而或者梏於區區之形體，受役於物，恬不知。反以其未之省也。提刑敷文平居訓飭其家言，雖不一總，而名之曰省心，所以遺子孫者，豈不大哉！丙戌正月上旬，玉山汪應辰書。\n敷文以家訓一冊見示，名以《省心雜言》。書曰：人心惟危，道心惟微，惟精惟一，允執厥中。又曰作德心，逸日休。作偽心，勞日拙。所謂省心者，防危精微，以復其初。屛偽進德，以臻其至，如斯而已。戊子暮春，掲陽王大寳書。\n\n\n正文\n簡言擇交，可以無悔吝，可以免憂辱。\n無瑕之玉，可以為國器。孝悌之子，可以為家瑞。\n為政之要，曰公與勤。成家之道，曰儉與清。\n聞善言則拜告，有過則喜，非聖賢不能。\n寳貨用之有盡，忠孝享之無窮。和以處衆，寛以接下，恕以待人，君子人也。\n坐宻室如通衢，馭寸心如六馬，可以免過。\n讒言巧佞言甘，忠言直信言寡。\n多言則背道，多慾則傷生。\n語人之短不曰直，濟人之惡不曰義。\n好勝者必争，貪榮者必辱。\n知足則樂，務貪則憂。\n好名則立異，立異則身危，故聖人以名為戒。\n内睦者家道昌，外睦者人事濟。\n不匿人短，不周人急，非仁義人也。\n心不清，則無以見道。志不確，則無以立功。\n結怨於人，謂之種禍。捨善不為，謂之自賊。\n諾輕者，信必寡。靣譽者，背必非。\n孝於親，則子孝。欽於人，則衆欽。\n聲色者敗德之具，思慮者殘生之本。\n為善不如捨惡，救過不如省非。\n欲不匱，則博施。欲長樂，則守分。\n廣積不如教子，避禍不如省非。\n勉强為善，勝於因循為惡。\n責人者不全交，自恕者不改過。\n自滿者敗自矜者愚自賊者忍\n多言獲利，不如黙而無害。\n寡言省謗，寡慾保身。行坦途者，肆而忽，故疾走。則蹷行險途者，畏而謹，故徐歩則不跌，然後知安樂。有致死之道，憂患為養生之本，可不省諸。\n太廟之犧，被文繡，而悔不及鷦鷯深林一枝之樂也。\n廣積聚者，遺子孫。以禍害多聲色者，殘性命以斤斧。\n以衆資已者，心逸而事濟。以已禦衆者，心勞而怨聚。\n自信者，人亦信之。胡越猶弟兄。自疑者，人亦疑之。身外皆敵國。\n漁獵不同風，舟車不並容。飲食嗜好，禮義貪殘，四夷與中國殊若冰炭。至於推誠則不欺，守信則不疑，非但六合之内可行，動天地感鬼神，非誠信不可。\n為善如負重登山，志雖確，而力猶恐不及。為惡如乗駿走坂，雖不加鞭，策而足，亦不能制。\n務名者，殺其身。多財者，禍其後。\n善惡報緩者，非天網踈，是欲成君子而滅小人也。\n禍福者，天地所以愛人也。如雷雨雪霜，皆欲生成萬物。故君子恐懼而畏，小人僥倖而忽。畏其禍則福生，忽其福則禍至。傳所謂禍福無門，惟人自召也。\n薄於所親，而責人重者，不可與言交好。名欲速者，不可與共謀。貪而喜詐者，不可與同利害。忍而好勝者，不可與同逸樂。\n以忠沽名者，訐。以信沽名者，詐。以亷沽名者，貪。以潔沽名者，汙。忠信亷潔，立身之本，非釣名之具也。有一於此，鄉原之徒，又何足取哉！\n為已重者，不仁。好廣積者，不義。足恭者，無禮。貪名者，無智。\n功名官爵，貨財聲色，皆謂之欲，俱可以殺身。或聞之曰：欲可去乎？曰：不可。饑者欲食，寒者欲衣，無後者欲子孫，是甘於自殺也。然知足而不貪，知節而不滛，無沽名之心，而不求功，亦庻幾乎欲可窒也。\n立身之道，内剛外柔。肥家之道，上遜下順。不和，不可以接物。不容，不可以馭下。\n天下有甚於饑食渴飲之道？而世或以名稱，已或以為能事，哀哉！臣之忠子之孝弟之悌是也。孔子以文學為孝悌之餘事，孟子謂良知良能不出於學，是非聖人，强人以甚難耳。豈愛欲汩其心，而妻子爵禄為賊忠孝之具。間有得臣子之道者，宜乎表出於世，苟以孔孟之道反求諸已，則知捨孝悌不足以。為人移孝悌，為忠順則立身，行已之道當然，世或可稱，已何能之有？\n其出而用藥療疾，知古今無方可用。此無他，聞見力極則止。至於應變，則無有窮盡噫。豈但論醫也，士之學問，其失正在是。苟以是心反之，孳孳旦夜，自不知為有餘，縱未能盡愈天下之疾，亦庻幾乎十失二三也。\n知不足者，好學。恥問者，自滿。一為君子，一為小人，自取如何耳。\n不自重者，取辱。不自畏者，招禍。不自滿者，受益。不自是者，博聞。吉兇悔吝自天然，無有不由己者。\n夀夭在天，安危在人。知天理者，夭。或可夀忽人事者，雖安必危。\n千斤之石置之立坂之上，一力可以落九仭。萬斛之舟溯於急流之中，片帆可以去千里。勢使然也。若馳羣馬於平陸，集多士於大庭，非駿足竒才，不可得先。\n人之有過失，猶身之有疾病，攻之以藥石，誨之以廉恥，雖過失，不害為賢者。雖疾病，不失為全人。\n為善者不云利，逐利者不見善，舜跖之徒自此分。捨生取義，固不可得。見利思義，聖人亦取之。殆哉！不可言。况可為乎？孟子答梁惠王之言，至矣。\n口腹不節，致疾之因，念慮不正，殺身之本。\n驕富貴者，戚戚。安貧賤者，休休。所以景公千駟，不及顔子之一瓢也。\n外事無大小，中慾無淺深，有斷則生，無斷則死，大丈夫以斷為先。\n人皆有好生惡死之心，人皆有捨生取死之道，何也見善？不明耳。\n教子弟無他術，使耳所聞者善，言目所見者善，行善根於心，則動容周旋，無非善。譬如胡越交居，再世則語音變，幼則視父兄，長則視朋友，雖然善惡有種，視先世如何耳。\n有過能悔者，不失為君子。知過遂非者，其小人歟。\n官爵富貴在人，謂之儻來。道德行義在我，謂之自得。儻來者足以驕妻妾，自得者可以輕公卿。君子所以脩天爵而人爵，從之。\n事親有隐，而無犯事。君有犯，而無隐事。師無犯，無隐。聖人不易之論也。古之所謂犯者，以己所見而陳之於君，不以犯上為犯也。後世所謂犯者，處卑位而言非，其職徒以沽名之心務行其說，直前詆訐，無益於世。愚以謂若能以事師之道事君，無隐則不敢逄君之惡，無犯則不忍暴君之失，諫可行，言可聽，膏澤可下於民，不亦美歟！\n欲去病，則正本。本固，則病可攻，藥石可以效。欲齊家，則正身，身端，則家可理，號令可以行。固其本，端其身，非一朝一夕之事也。\n事親孝者，事君必忠，何以知之？良知固存，雖妻子不能移。其愛推此以盡為臣之道。則爵禄安能易其守。子惟知有親焉。得不孝臣，惟知有君，安得不忠？所以良知者，其可忘乎？\n父慈子孝，兄友弟恭，相須之理也。然子不可待父慈而後孝，弟不可待兄友而後恭。譬猶責人以信，然後報之以誠。盡己之當，為君子所以立身之道。非求偹於人也。以禮義為交際之道，以亷恥為律己之法，遊息於是，朋友見欽，而不敢欺妻子。取法而不敢侮。盡思患預防之理，所以譬之四維，其可廢而不張乎。\n畋獵聲色之娯，易而難反。車服口體之奉，相尚而無厭。皆非逸豫安樂之道。静吉動兇，德休偽拙，聖人戒告甚切，至反身而求，樂莫大焉。知此為君子，昧此為小人。\n恐懼者，脩身之本。事前而恐懼，則畏。畏可以免禍。事後而恐懼，則悔。悔可以改過。知者以畏消悔，愚者無所畏，而不知悔。故智者保身，愚者殺身，大哉所謂恐懼也。\n心可逸，形不可不勞，道可樂，身不可不憂，形不勞則怠惰，易弊。身不憂則荒淫，不立。故逸生於勞，而嘗休。樂生於憂，而無厭。是逸樂也，憂勞其可忘乎？\n毁譽雜至，觀其事，則毁譽明，善惡混淆。公其心，則善惡判，此在上之職也。若智効一官，能効一職，行其所當為，而不問毁譽，立乎其中道，則善惡如白黑也。\n古之人修身以避名，今之人飾己以要譽。所以古人臨大節而不奪，今人見小利而易守。君子人則不然，無古、無今、無治、無亂、出則忠、入則孝、用則智、捨則愚。\n事親孝，則專其愛，而妻子不能移。事君忠，則盡其職，而爵禄不能動。竭力於親者，不必湏士類。致身於君者，不必問品秩。\n黼藻太平，戡定禍亂，可以謂之忠乎？苟有隐於君，不若愚下不欺之忠也。列侯而封，擊鮮而食，可以謂之孝乎？苟有違於親，不若貧賤養志之孝也。\n有聖賢之君，無忠直之臣，則聰明不能逹逺，雖聖賢，或可欺大哉！所謂為君難。\n財用足以富國家，一夫可為。風俗所以繫治亂，非有位，君子不能變。必欲弭禍亂，致太平，非風俗淳儉不可。\n愛君切者，不知有富貴。為己重者，不能立功名。\n木有所養，則根本固，而枝葉茂，棟梁之材生。水有所養，則泉源壯，而流派長，灌溉之利博。人有所養，則志氣大，而識見明忠義之士出。可不養哉！故孟子所謂苟得其養，無物不長也。\n財不難聚也，取予當，則富足。國不難治也，邪正辨，則丕平。風不難化也，自上及下，而風行。俗不難革也，自邇及逺，而俗變。\n以愛妻子之心事親，則曲盡其孝。以保富貴之策奉君，則無徃不忠。以責人之心責己，則寡過。以恕己之心恕人，則全交。\n士大夫若止以一官之廩禄計，則不知其為素餐。請以驅役之卒，奉承之吏，供帳居處，詳陳悉算，則廪然如履氷，岌然如臨淵，有媿於方寸者多矣。若於奉公治民之。\n道不加思，則竊人之財，不足為盗矣。\n堂下逺於千里，况於九重之深，雖堯舜不能知。比屋有人，能以所聞所見上體人君，愛民求治之意，委曲詳陳之，則都俞之間，可以弭禍亂，不兵而致太平也。\n以忠孝遺子孫者，昌。以智術遺子孫者，亡。以謙接物者，强。以善自衛者，良。\n爾謀不臧，悔之何及，爾見不長，教之何益。\n利心專，則背道。私意確，則確公。\n能自愛者，未必能成人。自欺者，必罔人。能自儉者，未必能周人。自忍者，必害人。此無他，為善難，為惡易也。\n子之事親，不能承顔養志，則必不能忠於君弟之事，兄不能致恭盡禮，則必不能遜於長上。\n家不和，無以見孝子，國不亂，無以見忠臣。如是則孝子忠臣不容見於世也。僕竊疑之，有人能克諧六親，欽順父母家，不使不和，莫大之孝也。有人能引君當道，將順正救國，不使之亂，莫大之忠也。\n嘗謂風俗不淳儉，則財用無豐足。葢貴富者，奢侈相尚。奉養之外，棄廢。寳貨窮極，土木惟務相勝，貧賤者專於工巧伎藝，古所未見。一日之直可以獲農夫終嵗之利，故棄本逐末，耕桑者少而衣食者多，求其盈餘儲積，不亦難哉！甲胄之士可以責以禦侮，州縣之吏不過委以簿書，事君而變薄俗，非大有力者不可。\n婦人悍者，必淫。醜者，必妬。如士大夫繆者，忌險者，疑必然之理也。\n費萬金為一瞬之樂，孰若散而活餒者幾千百人。處眇軀以廣厦，何如庇寒士以一席之地乎？\n知足者貧賤亦樂，不知足者富貴亦憂。\n夙興夜寐，無非忠孝者，人不知天必知之。飽食暖衣，恬然自衛者，身雖安，其如子孫何？\n人之所以異於禽獸草木者，以其有為耳！皮毛齒角，禽獸以用。而名香味補，瀉草木以功，而著人之生也，無德以表俗，無功以及物，曾禽獸草木之不若也，哀哉！\n噐滿則溢，人滿則喪。\n用心專者，雷霆不聞其響。寒暑不知其勞。為己重者，不知富貴可以殺身，功名可以及後。行四通八達之衢者，不迷。思大公至正之道者，不惑。\n蠻夷不可以力勝，而可以信服鬼神，不可以情通，而可以誠達，况渉世與人，為徒誠信，其可捨諸。\n嵗月己徃者，不可復。未來者，不可期。見在者，不可失。為善，則善應。為惡，則惡報。成名滅身，惟自取之。\n以德遺後者，昌。以禍遺後者，亡。謙柔卑退者，德之餘。强忍姦詐者，禍之始。\n舜之所以為孝者，有頑父嚚母傲弟，人不幸，而有此。當克諧如舜，不為甚難。孟子曰舜何人也？予何人也有，為者亦若是。\n韓非作《說難》，而卒斃於說，豈非所謂多言數窮之戒耶。\n屈己者，能處衆。好勝者，必遇敵。\n欲常服者，不争。欲常樂者，自足。\n有限之噐，投之滿盈，則溢。太虚之空，物物自容，静。躁寛猛視，量之如何耳。\n張飽帆於大江，驟駿馬於平陸，天下之至快，反思則憂，處不争之地，乘獨後之馬，人或我嗤，樂莫大焉。\n勝於己者，可師。拙於己者，可役。愛於己者，知善而不知惡。憎於己者，見惡而不見善。\n强辨者，飾非，不知過之可改。謙恭者，無諍，知善之可遷。善惡在自為，父子不相授，堯為父，而有丹朱。舜為子，而有瞽瞍。堯與賢易，舜克諧，以孝難。\n與善人交，有終身了無所得者。與不善人交，動静語黙之間，亦從而似之。何耶？人性如水，為不善，如就下。交友之間，安可不擇？\n人之制性，當如隄防之制水，朝培暮植，猶恐蟻漏之易壊，若汎濫不固，一傾而不可覆也。\n近世士大夫多為子弟所累，是溺於愛而甘受其謗，殊不知父當不義，聖人猶許子諍。子弟不肖，而不能令是，納於邪而不知義，方之訓也。父兄之罪大矣。\n綺語背道，雜學亂性。\n邪正者，治亂之本。賞罰者，治亂之具。舉正措邪，賞善罰惡，未有不治者邪。正相雜賞，罰不當求，治亦難矣哉！\n不臨難，不見忠臣之心。不趨利，不知義士之節。\n予奪者，上之柄，臣不得専。賞罰者，上之權，其可私以循人乎？\n天下有正道，邪不可干。以邪干正者，國不治。天下有公議，私不可奪，以私奪公者，人弗服。\n富貴在天，取捨在人，在天者聽，在人者斷，善良者聽之，道謙損者斷之本。\n富貴以道得，伊尹是也。貧賤以道守，顔淵是也。俱為聖為賢，負鼎干湯，與簞瓢陋巷，勞逸憂樂不可同日而語也。\n聖賢師心，不師跡。雖百世，而道同。後世師跡，不師心，雖時同，而術異。\n目主明五色，可以盲其明。耳主聰五音，可以聾其聰。非耳目之罪，心不正，則視聽狂。聰不聰，明不明也。\n大則治亂邪正，小則晝夜死生，皆反手耳。反邪則正，反亂則治，反夜則晝，反死則生，豈可猶豫苟且而為哉！\n耳雖聞，目不親見者，不可從而言之。流言可以惑衆，若文其言，而貽後世，恐是非邪正失實。\n憂國者不顧身，愛民者不罔上。\n以是為非，以非為是者，强辯，足以惑衆。以無為有，以有為無者，便僻，足以媚人。心可欺，天可欺乎？\n君子獨立而持正，故助之者鮮。小人挾黨以濟私，故從之者多。\n君子周身以道，小人周身以術。\n憂天下國家者，其慮深，其志大，其利博，其言似迃，其合亦寡，其遇亦難，吾孔孟是也。\n趨捷徑者，不問大路。喜佞言者，不親正人。\n得天地之至和者，為君子。故溫良慈儉。秉隂陽之繆盭者，為小人。故凶詐奸邪。\n重名節者，識有餘而巧不足。保富貴者，智不足而才有餘。智識明者，君子。才巧勝者，小人。\n善惡之性，不可易。如水不能燥，火不能濕，形色語黙之間，善惡自見。\n古之人孝弟力田行著於鄉州，黨族名聞於朝，故命之以官。其臨民也。安得不豈弟？其從事也，安得不服勞？其事君也，安得不忠？\n愛身者，所以孝於親。愛民者，所以忠於君。\n高不可欺者，天也。尊不可欺者，君也。内不可欺者，親也。外不可欺者，人也。四者既不可欺，心其可欺乎？我心不欺人，其欺我乎?\n溺愛者受制於妻子，患失者屈己於富貴。\n大丈夫見善明，故重名節於泰山，用心剛，故輕生死如鴻毛。\n父善教子者，教於孩提。君善責臣者，責於冗賤。葢嗜慾可以奪孝，富貴可以奪忠。\n為善易避為善之名，難。不患人易，（案此句疑有脫文）犯而不校，難。\n渉世應物，有以横逆加我者，譬由行草莽中，荆棘之在衣，徐行緩解而已。所謂荆棘者，亦何心哉！如是則方寸不勞，而怨可釋。\n以言傷人者，利如刀斧。以術害人者，毒如虎狼。言不可不擇，術不可不擇也。\n古人畏四知者，謂天地彼我必有一知者，不得不畏。况處八達之衢，為萬目所視，畏乎所當畏，行乎所無畏可也。\n誠無悔，恕無怨，和無仇，忍無辱。\n為子孫作富貴計者，十敗其九。為人作善方便者，其後受惠。\n耳不聞人之非，目不視人之短，口不言人之過，庻幾為君子。\n為善不求人知者，謂之隂德。故其施廣，其惠博，天報必豐。是故聖人惡要譽，君子恥姑息。\n仁言不如仁心之誠，利近不如利逺之博，仁言或失於口，惠利近或幾於姑息。\n智大心勞者，狂。力小任重者，踣。\n知過之為過者，恐懼不敢為。不知過之為過者，殺身而後已。\n攫金於市者，欲心勝而不知有羞惡。求珠於淵者，利心專而不顧其沉溺。\n晝之所為夜，必思之，有善則樂，有過則懼，君子人也。晝之所為夜，不敢思行險蹈禍，以苟僥倖，其小人之徒歟。\n沽虛譽於小人，不若受之於天。遺貨財於子孫，不若周人之急。\n私心勝者，可以滅公。為己重者，不知利物。\n不欺，不吝，不隘，不强者，可與人為徒。\n禮義亷耻可以律己，不可以繩人。律己則寡過，繩人則寡合，寡合則非渉世之道，是故君子責己，小人責人。\n德有餘而為不足者，謙。財有餘而為不足者，鄙。\n愚勝智，拙勝巧，訥勝辯，知此者，全身。昩此者，蹈禍。\n合天地者，或不能周人情。圖近利者，必知其無逺慮。塊土不能障狂瀾，匹夫不能振頽俗。\n蘇張通六國，而皆合。孔孟走天下，而不遇。易進難，入王霸之道，豈止如霄壤。\n陶淵明無功德以及人，而名節與古忠臣義士等。何耶？豈顔氏子以退為進，寗武子愚不可及之徒歟！\n巧辯者，與道多悖。拙訥者，渉世必踈。寜踈於世，不可悖於道。\n華藻見於外者，謂之文。今古積於中者，謂之學。苟見道不明，用心不正，徒只以文過飾非，所以在德行言語政事之下。\n求師問友，急於教子弟者，始於章句中。於文彩終於科第。所謂入孝出悌，汎愛親仁，則瞢然如冥行，豈不違吾宣聖之言乎人。\n性如水，曲直方圓隨所寓，善惡邪正隨所習，富貴聲色皆就下，不勞習者也。若非見善明，用心剛强，忍力行，則决堤壞防，不流蕩者，幾希。\n責越人以鞍馬，强胡人以舟楫，其猶詢民瘼於貴遊，索寳玩於寒士，艱哉！\n用不節財，何以豐民，不蘓國，何以足？\n君容而斷，臣恪而忠，父嚴而慈，子孝而敬，兄愛而訓，弟恭而勞，夫和而莊，婦貞而順，人倫之道，盡矣！處内以睦，處外以義，檢身以正，交際以誠，行己之道至矣。\n飽藜莧者鄙膏粱，樂貧賤者薄富貴，安義命者輕死生，逺是非者惡臧否。\n不欺暗室者，肯自欺於心乎？不媿屋漏者，肯有媿於人乎？不欺於心，無媿於人，庻幾可以希君子。\n外重者内輕，故保富貴而喪名節。内重者外輕，故守道義而樂貧賤。\n愛親者，保其身。愛君者，輕其位。\n飽肥甘、衣輕暖，不知節者損福。廣積聚、驕富貴，不知止者殺身。\n窮不易操，達不患失，非見善明，用心剛者不能。\n身之中有小疾痛，則毉卜雜進，愈而後已。殊不知烹宰物，命以快口腹，豈不甚於己之疾痛乎？戒之哉！戒之哉！\n人有過失，己必知之，己有過失，豈不自知，喜是非者檢人，畏憂患者檢身。\n人以巧勝天，天以直勝人、小人。\n詐而巧，似是而非，故人悅之者。衆君子誠而拙，似迃而直，故人知之者寡。\n君子小人不並用，如薰蕕不同噐。用君子，則逺小人。用小人，則害君子。\n舜耕於歴山，伊尹耕於莘野，聖賢力田，見於經傳。後世以文學明道，其弊至於菽麥不分，豈止不知稼穡艱難也！\n哀哉！人以麟鳯比君子，以豺狼比小人，徒論其表耳。麟鳯能瑞世，而不能移風易俗，君子能厚風俗，致太平，以來麟鳯。豺狼能害人，其狀易别，人得以避之。小人深情厚貌，毒人而不可防，閑豺狼之不若也。\n善惡之報速，則人畏而為善。天網雖勿漏，恐太踈，則流中下之性。\n少不勤苦，老必艱辛，少不伏勞，老不安逸。\n明出處者，可以保身。輕死生者，可以守節。\n梁棟朽者，屋傾。賢不肖分者，國治。上節下儉者，財用足。本重末輕者，天下平。\n輕財足以聚人，律己足以服人，量寛足以得人，身先足以率人。\n無常德者，不可以作毉，存亡所繫耳。庸人假毉以自誣，其初則要厚利，虛實補瀉未必適當，幸而不死，則呼湏百出，病者甘心以足其欲。不幸而斃，則曰飲食不知禁，嗜欲不能節，非藥之過也，厚載而去。死者何辜焉？世無扁鵲，望而知死生，華佗滌腸而愈疾輕，以性命託庸夫，何如畏致疾之因，固養其本，以全天年耶？嗚呼哀哉！\n憂患疾痛皆養生，善知識，放逐閒廢，皆仕宦。善知識，不有憂，安知樂可為戒？\n女相妬於室，士相嫉於朝，古今通患也。若無貪榮擅寵之心，何嫉妬之有？\n情相親者，禮必寡。道相悖者，術不同。禮簡者，誠術異者争。\n人不可無識。識暗者，小人。無識者，禽獸。小人捨正而趨邪，假善而為惡。識明者果如是乎？禽獸不知父子之親，君臣之分，識安在哉！\n利可共而不可獨，謀可寡而不可衆，獨利則敗，衆謀則泄。\n火之炎上，水之就下，順其性，則烹飪之功成，灌溉之利博。\n越鳥巢南，胡馬嘶北，物之直情，而况於人乎？\n葢棺能定士之賢愚，臨事能見人之操守。\n食能止饑，飲能止渴，畏能止禍，足能止貪。\n猛虎能食人，不幸而遇之，必疾走以避。小人能媚人，人喜與之親，不幸而同利害，必巧為中傷，毒人而人不知，然機穽之設，未若天網之勿漏也。\n父之教子必以孝，君之責臣必以忠，子不子，臣不臣，安則為之。\n以仁為宅，以禮為門，以義為路，居處於是，踐履於是，安得不謂之君子。\n仁義忠信本自修，人必欽崇之，放辟邪侈，本自賊，人必輕鄙之。\n莫尊於事君，莫嚴於事親，莫逺於天地鬼神，莫踈於禽獸夷狄，一於誠，則交際之道無不至矣。\n内不欺於妻子者，事親必孝。外不欺於朋友者，事君必忠。\n人性如水，水一傾則不可復，性一縱則不可反。制水者必以隄防，制性者必以禮法。\n保生者寡欲，保身者避名。無欲易，無名難。\n善人種德降祥於天，惡人種禍貽殃於後。\n妻子之書，可以示朋友，袵席之言，可以白神明，俯仰無媿，君子之樂也。\n以巧得者，不肯以拙守巧，過則失。以力進者，不肯以謙退，力窮則墜。\n人欲有所為，不必謀於人，當謀於心。一人之心，千萬人之心，也若我心為可，則人亦必以為可，或人心有不可為者，我豈可為耶。\n孝弟忠信之在身，猶金玉寳貨之在室，擴而行之。於己猶發，而施之於人，豈不美哉！放棄而不知求，埋藏而不知用，是誰之過歟？\n天下無甚難事，若度己而取，量才而授，事罔不濟，若責聾者修聲，瞽者司火，非不為，是不能也。\n大匠掄材、梁棟、榱桷，非一律。良醫用藥、温凉、補瀉，不槩用。譬猶造屋瓦者，不可為盤盂，鑿柱礎者，不可琢璞玉。似是而非，非工之過，用者之不審也。\n出必告，反必面，昏定晨省，問寢視膳，是人子之於親，無頃刻忘也。今士大夫之家，子弟幼則視，乳哺長則命，師友非不愛也。及其一命在身，則挈妻携子從事於外，以親為客寄。父欲子之進，而忘其愛子，欲自致顯宦，而忘其親。是父不父，子不子，豈不為名教罪人。求忠臣於孝子之門，固不足誅。賢父兄之過亦多矣。\n用過其才則敗事，享過其分則喪身。\n量有餘，則不隘。力有餘，則不乏。德有餘，則不争。色有餘，則不妬。\n用捨在人，不在我。行藏在我，不在人。在我者道，在人者時。\n言，心聲也。心正者言直，心詖者言誕，心不公者，言不中理，心誇大者，言不究實。\n事君如事父，以實不以文，以誠不以巧，尊而畏之，愛而敬之，尊則不敢欺，畏則不敢侮，愛則不忍隐，敬則不忍犯。\n伊吕起耕釣傅說，舉版築湯文高宗，致治之本也。漢高祖得先聖之心，故用蕭何追亡臣，為將削平禍亂，與黼藻太平舉措不同。\n欲飽暖者，事農桑。興王覇者，圖秦晉。農桑者，衣食之本。秦晉者，兵馬之區。\n臥重冰而厚裀褥，耽大慾而儲藥石，知所患，而不知所畏，宴安之惑也。\n不深耕易耨，難以責天時，不正心誠意，難以服衆議。\n有違於親者，不足以言孝。有欺於君者，不足以言忠。有慾者無剛，有私者無斷。\n養剛大之氣者，不溺於富貴。明取舍之義者，不戚於貧賤。然後可以斷大事，立大節，豈小丈夫所能？\n鍜者夏不畏烈火，漁者冬不畏寒氷，好名者不顧安危，耽欲者不顧生死。\n貴賤有分，大小有量，分在天，賤不能貴。量在人，小不能大。君子修己以俟天，小人怨天而不度己。\n憂國者不謀身，周人者不私己。\n君子去取以是非，小人毁譽以好惡，君子合以同道，小人合以附己。\n事無大小，理在其中，當理者，必能踐其言而卒於成。理不當者，雖詞窮力竭，而終於有畫。\n孝弟忠信立身之大本。禮義亷耻行己之先務。\n竊富貴以巧者，甚於穿窬殘性命，以慾者過於焚溺。\n忠言似苦，味之則有理。捷徑似直，行之則背道。忠言難於求知，直道惟可行己。\n藻嘗謂踐履之學，見於日用，其本在於正心誠意。其效小用之，以齊家，大用之，以治國平天下，乃聖賢相授受之心法也。河内李公太中先生著《省心雜言》一編以貽訓子孫，始終不離乎孝弟忠信仁義道德之說，踐履至到，發而為言，簡而有法，與大學篇相表裏，先生不以藻為愚，暇日出所藏，以相付授。竊怪子房跪而進履，老人夜半授以兵書，未免教以殺人。雖富貴可獵取，非藻所願學焉。是書也，實聖賢心法，所寓如老子之言道德，聖人將有取焉。乃刋而集之，以公其傳吁今之學者，文有餘而實不足，涸源蹙本，能踐其言者，鮮矣！微此書，何以見聖賢之心法也。夫門生右奉議郎、權通判興元軍府主管學事、兼管内勸農事、賜緋魚袋馬藻跋。\n人有過，己必知之。己有過，豈不自知。喜是非者，檢人。畏憂患者，檢身。善哉言乎！此省心之要法也。李公生於太平之世，富貴之家，老於南遷之後，故其所自得者如此。嘉泰甲子二月戊午，江陵項安世謹書。\n君子之學，必盡其心而後能知其性，然心難盡也。操則存，舍則亡，出入無時，莫知其鄉，可畏也哉。今李氏之學省察之功，見於日用者如此，其殆庻幾乎！嘉定壬申嵗重陽節日，荆江樂章書。\n先大父敷文平居自號省心雜言一編，皆箴規訓戒之辭。耆岡兒童時尚及見，其手藁板行于蜀，名公鉅卿書其前後者，非一士大夫愛重之，以其本刋于池陽，于新安，皆以為大父之文也嘉定。戊辰耆岡調官都城，見書坊有刋小本鬻於市，以為林和靖之作，按和靖處士隐于西湖，以詩名，坡谷淮海，皆稱道之。設有此書，諸公樂善好賢，豈不揄揚而賛美之。而和靖畧無一字自叙，一以為品題者，不知妄人俗子何所據而云。然甚可怪也。耆岡通守邵陽敬以舊本摹寫，鋟木以廣其傳，可以破流俗之惑。使來世鶡冠晏子春秋之疑，尚於是乎。可攷嘉定壬申仲秋，孫奉議郎通判邵州軍州、兼管内勸農營田事、賜緋魚袋、權州事耆岡拜。手謹識景。初四世祖提刑敷文，乃丞相文和公之介弟，生長太平中，更憂患，禀賦厚，而神氣正識見逺，而界限明抱負偉，而發舒竒。經渉多，而酬應定人不知，其為貴人也。是以仕建紹間，歴事三朝，險夷一節，疊被玉音，襃寵曰：朕知卿所至，有愛民之譽。又曰卿平素愛民。一時縉紳歆羡，年踰耳順，力上掛冠之請。人以比漢二疏，優遊林下，夀踰八袠，人以比洛中諸老。晚年書所見於坐右，凡數十條，以訓子孫，名曰《省心雜言》。明白洞逹，沉著痛快，雜之語録中莫辨。刋行已久，景初王父通守古邵，亦嘗鋟梓。不自意萬里流落之餘，徃蹇來連，連山水郡。唐韓昌黎、劉賔客我，宋濓溪周元公、南軒張宣公，或宦遊，或客寄，轍跡猶香，膏馥沾匄，士皆希古。則是編，又且鋟梓。昔五峯胡先生論通書之指，人見其書之約，而不知其道之大，見其文之質，而不知其義之精，見其言之澹，而不知其味之長。雜言以之東坡蘇先生，作《王氏三槐堂記》。嘉其四世孫鞏，好德而文，以世其家，景初愧焉。敷文公名與，字及出處大槩見諸太史氏書，墓今併刻之省心，乃其道號。文和公名邦彦，擢進士第一，實政和宰相云。景定三年，太嵗壬戌良月朔旦，四世孫朝散郎知連州軍州事、節制屯戍軍馬提舉民兵、借紫李景初拜手謹跋。\n雜言共二百二十八條.小子曾㞧 復之熟之旦夕.筮仕蒼梧.在輿則見其倚於衡.猶以六經佐三尺法.下元日.景初又識",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:42:03.453Z",
  "sourceUrl": "https://zh.wikisource.org/wiki/%E7%9C%81%E5%BF%83%E9%9B%9C%E8%A8%80"
}