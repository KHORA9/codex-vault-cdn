{
  "id": "56594",
  "title": "孔子家語/卷三",
  "author": "Wikisource Contributors",
  "excerpt": "觀周第十一\n孔子謂南宮敬叔曰：「吾聞老聃博古知今，〈敬叔，孟僖子子也。老聃，老子。博古知今而好道。〉通禮樂之原，明道德之歸，則吾師也。今將往矣。」\n對曰：「謹受命。」\n遂言於魯君曰：「臣受先臣之命。〈先臣僖子。〉云孔子，聖人之後也。〈聖人殷湯。〉滅於宋，〈孔子之先去宋奔魯，故曰滅於宋也。〉其祖弗父何，始有國而授厲公，〈弗父何，緡公世子、厲公兄也。讓國以受厲公。春秋傳曰：「以有宋而授厲公。」宜始，始也。始有宋也。〉及正考父佐戴武宣，〈正考父，何之曾孫也。戴、武、宜，三公也。〉三命茲益恭。〈考父，士一命，其大夫再命，卿三命，是也。〉故其鼎銘曰：『〈臣有功德，君命銘之於其宗廟之鼎也。〉一命而僂，再...",
  "category": "philosophy",
  "content": "\n觀周第十一\n孔子謂南宮敬叔曰：「吾聞老聃博古知今，〈敬叔，孟僖子子也。老聃，老子。博古知今而好道。〉通禮樂之原，明道德之歸，則吾師也。今將往矣。」\n對曰：「謹受命。」\n遂言於魯君曰：「臣受先臣之命。〈先臣僖子。〉云孔子，聖人之後也。〈聖人殷湯。〉滅於宋，〈孔子之先去宋奔魯，故曰滅於宋也。〉其祖弗父何，始有國而授厲公，〈弗父何，緡公世子、厲公兄也。讓國以受厲公。春秋傳曰：「以有宋而授厲公。」宜始，始也。始有宋也。〉及正考父佐戴武宣，〈正考父，何之曾孫也。戴、武、宜，三公也。〉三命茲益恭。〈考父，士一命，其大夫再命，卿三命，是也。〉故其鼎銘曰：『〈臣有功德，君命銘之於其宗廟之鼎也。〉一命而僂，再命而傴，三命而俯，〈傴恭於僂，俯恭於傴。〉循墻而走，〈言恭之甚〉亦莫余敢侮，〈余，我也。我考父也。以其恭如此，故人亦莫之侮。〉饘於是，粥於是，以餬其口，〈饘，糜也。為糜粥於此鼎，言至儉也。〉其恭儉也，若此。』臧孫紇有言：『聖人之後，若不當世，〈紇，臧武仲。弗父何，殷湯之後，而不繼世為宋君。〉則必有明君而達者焉，孔子少而好禮，其將在矣。』〈將在孔子。〉屬臣曰：『汝必師之。』今孔子將適周，觀先王之遺制，考禮樂之所極，斯大業也。君盍以乘資之？臣請與往。」\n公曰：「諾。」\n與孔子車一乘，馬二疋，堅其侍御。敬叔與俱至周，問禮於老聃，訪樂於萇弘。〈弘，周大夫。〉歷郊社之所，考明堂之則，〈則，法。〉察廟朝之度。〈宗廟、朝廷之法度也。〉於是喟然曰：「吾乃今知周公之聖，與周之所以王也。」\n及去周，老子送之曰：「吾聞富貴者送人以財，仁者送人以言。吾雖不能富貴，而竊仁者之號，請送子以言乎？凡當今之士，聰明深察而近於死者，好譏議人者也；博辯閎達而危其身，好發人之惡者也；無以有己為人子者，〈身，父母有之也。〉無以惡己為人臣者。」〈言聽則仕，不用則退。保身全行，臣之節也。〉\n孔子曰：「敬奉教。」\n自周反魯，道彌尊矣。遠方弟子之進，蓋三千焉。\n\n孔子觀乎明堂。睹四門墉有堯舜之容，桀紂之象；而各有善惡之狀，興廢之誡焉。又有周公相成王，抱之負斧扆，南面以朝諸侯之圖焉。〈世之博學者寫，謂周公便履天子之位。失之遠矣也。〉孔子徘徊而望之，謂從者曰：「此周之所以盛也。夫明鏡所以察形，往古者所以知今。人主不務襲跡於其所以安存，而忽怠所以危亡。是猶未有以異於卻走而欲求及前人也，豈不惑哉？」\n\n孔子觀周，遂入太祖後稷之廟。廟堂右階之前，有金人焉，三緘其口，而銘其背曰：「古之慎言人也，戒之哉。無多言，多言多敗。無多事，多事多患。安樂必戒，〈雖處安樂，必警戒也。〉無所行悔。〈言當詳而後行，所悔之事不可復行。〉勿謂何傷，其禍將長。勿謂何害，其禍將大。勿喟不聞，神將伺人。焰焰不滅，炎炎若何。涓涓不壅，終為江河。綿綿不絕，或成網羅。〈綿綿，微細若不絕。則有成羅網者也。〉毫末不劄，將尋斧柯。〈如毫之末，言至微也。劄，拔也。尋，用者也。〉誠能慎之，福之根也。口是何傷，禍之門也。強梁者不得其死，好勝者必遇其敵。盜憎主人，民怨其上，君子知天下之不可上也，故下之。知眾人之不可先也，故後之。溫恭慎德，使人慕之。執雌持下，人莫踰之。人皆趨彼，我獨守此。人皆或之，我獨不徙。〈或之，東西轉移之貌。〉內藏我智，不示人技。我雖尊高，人弗我害，誰能於此？江海雖左，長於百川，以其卑也。〈水陰長右江海，雖在於其左，而能為百川長，以其能下。〉天道無親，而能下人。戒之哉。」\n孔子既讀斯文也，顧謂弟子曰：「小人識之，〈音誌。〉此言實而中，情而信。詩曰：『戰戰兢兢，如臨深淵，如履薄冰。』〈戰戰，恐也。兢兢，戒也。恐墜也。恐陷也。〉行身如此，豈以口過患哉？」\n\n孔子見老聃而問焉，曰：「甚矣，道之於今難行也。吾比執道，而今委質以求當世之君而弗受也。道於今難行也。」\n老子曰：「夫說者流於辯，〈流，猶過也，失也。〉聽者亂於辭。如此二者，則道不可以忘也。」\n\n\n弟子行第十二\n衛將軍文子，〈衛卿，名彌牟也。〉問於子貢曰：「吾聞孔子之施教也，先之以詩書，而道之以孝悌；說之以仁義，觀之以禮樂；然後成之以文德。蓋入室升堂者，七十有餘人。其孰為賢？」\n子貢對以「不知」。文子曰：「以吾子常與學賢者也，『不知』何謂？」\n子貢對曰：「賢人無妄，〈賢人無妄，舉動不妄。〉知賢即難。故君子之言曰：『智莫難於知人。』是以難對也。」\n文子曰：「若夫知賢莫不難，今吾子親遊焉，是以敢問。」\n子貢曰：「夫子之門人蓋有三千就焉。賜有逮及焉，未逮及焉，故不得遍知以告也。」\n文子曰：「吾子所及者，請問其行。」\n子貢對曰：「夫能夙興夜寐，諷誦崇禮；行不貳過，〈貳，再也。有不善未嘗不知，知之未嘗復行也。〉稱言不茍，〈舉言典法，不茍且也。〉是顏回之行也。孔子說之以詩曰：『媚茲一人，應侯慎德。〈一人，天子也。應，當也。侯，惟也。言顏淵之德之以媚愛天子，當於其心惟慎德。〉永言孝思，孝思惟則。』〈言能長是孝道，足以為法則也。〉\n若逢有德之君，世受顯命，不失厥名，以禦於天子，則王者之相也。在貧如客，〈言不以貧累，誌矜莊，如為客也。〉使其臣如借。〈言不有其臣，如借使之也。〉不遷怒，不深怨，不錄舊罪，是冉雍之行也。孔子論其材曰：『有土之君子也，有眾使也，有刑用也，然後稱怒焉。』〈言有土地之君，有眾足使，有刑足用，然後可以稱怒。冉雍非有土之君，故使其臣如借而不加怒也。〉孔子告之以詩曰：『靡不有初，鮮克有終。〈冉雍能終其行。〉疋夫不怒，唯以亡其身。』〈因說不怒之義，遂及疋夫，以怒亡身。〉\n不畏強禦，不侮矜寡。其言循性，〈循其性也，而言不誣其爾。〉其都以富。〈仲由長於富貴。〉材任治戎，〈戎，軍旅也。〉是仲由之行也。孔子和之以文，說之以詩曰：『受小拱大拱，而為下國駿龐，荷天子之龍。〈孔子曰：和仲由以文，說之以詩。此其義也。拱，法也。駿，大也。龐，厚也。龍荷之言，受大小法，為下國大厚，乃可任天下道也。〉不戁不悚，敷奏其勇。〈戁，恐。悚，懼。敷，陳。奏，薦。〉強乎武哉，文不勝其質。』〈言子路強勇，文不勝其質。〉\n恭老恤幼，不忘賓旅。〈賓旅，謂寄客也。〉好學博藝，省物而勤也，〈省錄諸事而能勤也。〉是冉求之行也。孔子因而語之曰：『好學則智，恤孤則惠。恭則近禮，勤則有繼。堯舜篤恭，以王天下。其稱之也，曰宜為國老。』〈國老，助宣德教。〉\n齊莊而能肅，誌通而好禮。擯相兩君之事，篤雅有節，是公西赤之行也。子曰：『禮經三百，可勉能也，』〈禮經三百，可勉學而能知。〉威儀三千則難也。〈能躬行三千之威儀，則難可為，而公西赤能躬行之。〉公西赤問曰：『何謂也？』子曰：『貌以儐禮，禮以儐辭，是謂難焉。』〈言所以為者，當觀容貌而儐相其禮，度其禮而儐相其辭，度事制儀。故難也。〉眾人聞之，以為成也。孔子語人曰：『當賓客之事，則達矣。」〈眾人聞公西赤能行三千之威儀，故以為成也。孔子曰：「當賓客之事則達，未盡達於治國之本體也。」〉謂門人曰：『二三子之欲學賓客之禮者，其於赤也。滿而不盈，實而如虛，過之如不及，先王難之。』〈盈而如虛，過而不及，是先王之所難，而會參體其行。〉\n博無不學。其貌恭，其德敦。其言於人也，無所不信。其驕於人也，常以浩浩。〈浩然，誌大驕太貌也。大人，富貴者也。〉是以眉壽，〈不慕富貴，安靜虛無，所以為之富貴。〉是曾參之行也。孔子曰：『孝，德之始也；悌，德之序也；〈悌以敬長，是德之次序也。〉信，德之厚也；忠，德之正也。參中夫四德者也，以此稱之。』\n美功不伐，貴位不善。不侮不佚〈侮佚，貪功慕勢之貌。〉不傲無告，〈鰥、寡、孤、獨，此四者，天民之窮而無告者也。子張之行不傲此四者。〉是顓孫師之行也。孔子言之曰：『其不伐，則猶可能也。其不弊百姓，則仁也。〈不弊愚百姓，即所謂不傲之也。〉詩云：愷悌君子，民之父母。』〈愷，樂。悌，易也。樂，以強教之。易，以說安之。民皆有是父之尊、母之親也。〉夫子以其仁為大學之深。〈學而能入其深義也。〉\n送迎必敬，〈送迎賓客，常能敬也。〉上交下接若截焉，是卜商之行也。孔子說之以詩曰：『式夷式已，無小人殆。〈式，用。夷，平也。言用平則已也。殆，危也。無以小人至於危也。〉若商也，其可謂不險矣。』〈險，危也。言子夏常厲以斷之。近小人斷不危。〉\n貴之不喜，賤之不怒。茍利於民矣，廉於行己。其事上也，以佑其下，〈言所以事上，乃欲佑助其下也。〉是淡臺滅明之行也。孔子曰：『獨貴獨富，君子助之，夫也中之矣。』〈夫，謂滅明。中，猶當也。〉\n先成其慮，及事而用之；故動則不妄，是言偃之行也。孔子曰：『欲能則學，欲知則問，欲善則詳，〈欲善其事，當詳慎也。〉欲給則豫。〈事欲給而不礙，則莫若於豫。〉當是而行，偃也得之矣。』\n獨居思仁，公言仁義。其於詩也，則一日三覆，白圭之玷。〈玷，缺也。詩曰：「白圭之玷，尚可磨也。斯言之玷，不可為也。」一日三覆之，慎之至也。〉是宮絳之行也。孔子信其能仁，以為異士。〈殊異之士也。大戴引之曰：「以為異姓婚姻也。」以兄之女妻之者也。〉\n自見孔子，出入於戶，未嘗越禮。往來過之，足不履影。〈言其往來常跡，故跡不履影也。〉啟蟄不殺，〈春分當發，蟄蟲啟戶，咸出於此時，不殺生也。〉方長不折。〈春夏生長養時，草木不折。〉執親之喪，未嘗見齒，是高柴之行也。孔子曰：『柴於親喪，則難能也，啟蟄不殺，則順人道。方長不折，則恕仁也。成湯恭而以恕，是以日隮。』〈隮，升也。成湯行恭而能恕。出見博鳥焉，四面絕網，乃去其三面。詩曰：「湯降不遲，聖敬日隮。」言湯疾行下人之道，其聖敬之德日升聞也。〉\n凡此諸子，賜之所親睹者也。吾子有命而訊賜，〈訊，問。〉賜也固不足以知賢。」\n文子曰：「吾聞之也，國有道則賢人興焉，中人用焉，〈中庸之人，為時用也。〉乃百姓歸之。若吾子之論，既富茂矣。壹諸侯之相也，〈壹，皆。〉抑世未有明君，所以不遇也。」\n子貢既與衛將軍文子言，適魯見孔子曰：「衛將軍文子問二三子之於賜，不壹而三焉。賜也辭不獲命，以所見者對矣，未知中否？請以告。」\n孔子曰：「言之乎。」\n子貢以其辭狀告孔子。子聞而笑曰：「賜，汝次焉人矣。」〈言為知人之次〉\n子貢對曰：「賜也，何敢知人？此以賜之所睹也。」\n孔子然：「吾亦語汝耳之所未聞，目之所未見者。豈思之所不至，智之所未及哉？」\n子貢曰：「賜願得聞之。」\n孔子曰：「不克不忌，不念舊怨。蓋伯夷、叔齊之行也。\n思天而敬人，服義而行信。孝於父母，恭於兄弟。從善而不教，蓋趙文子之行也。\n其事君也，不敢愛其死，然亦不敢忘其身。謀其身不遺其友。君陳則進而用之，〈陳，謂陳列於君。為君之使用也。〉不陳則行而退，蓋隨武子之行也。\n其為人之淵源也，多聞而難誕，〈誕，嘆。〉內植足以沒其世。國家有道，其言足以治。無道，其默足以生。蓋銅鍉伯華之行也。\n外寬而內正，自極於隱括之中。〈隱括，所以自極。〉直己而不直人。汲汲於仁，以善自終。蓋蘧伯玉之行也。\n孝恭慈仁，允德義圖。〈允，信也。圖，謀也。〉約貨去怨，〈夫利，怨之所聚。故約省其貨，以遠去其怨。〉輕財不匱。蓋柳下惠之行也。\n其言曰：『君雖不量於其身，〈謂不量度其臣之德器也。〉臣不可以不忠於其君。』是故君擇臣而任之，臣亦擇君而事之。有道順命，〈君有道，則順從其命。〉無道衡命，〈衡，橫也。謂不受其命之隱居者也。〉蓋晏平仲之行也。\n蹈忠而行信，終日言不在尤之內。〈尤，過。〉國無道，處賤不悶，〈悶，憂。〉貧而能樂。蓋老子之行也。\n易行以俟天命，〈易，。治〉居下不援其上。〈雖在下位，不攀援其上以求進。〉其親觀於四方也，不忘其親，不盡其樂。〈雖有觀四方之樂，常念其親，不盡其歸之。〉以不能則學，不為己終身之憂。〈凡憂，憂所知不能則學，何憂之有？〉蓋介子山之行也。」\n子貢曰：「敢問夫子之所知者，蓋盡於此而已乎？」\n孔子曰：「何謂其然？亦略舉耳目之所及而矣。昔晉平公問祁奚曰：『羊舌大夫，晉之良大夫也，其行如何？』祁奚辭以不知。公曰：『吾聞子少長乎其所，〈於其所長。〉今子掩之，何也？』祁奚對曰：『其少也恭而順，心有恥而不使其過宿；〈心常有所恥惡，及其有過，不令更宿輒改。〉其為大夫，悉善而謙其端。〈盡善道而謙讓，是其正也。〉其為輿尉也，信而好直其功，言其功直。至於其為容也，溫良而好禮。博聞而時出其志。』〈時出，以其出之誨未及之，是其志也。〉公曰：『曩者問子，子奚曰不知也？』祁奚曰：『每位改變，未知所止。是以不敢得知也。』此又羊舌大夫之行也。」\n子貢跪曰：「請退而記之。」\n\n\n賢君第十三\n哀公問於孔子曰：「當今之君，孰為最賢？」\n孔子對曰：「丘未之見也。抑有衛靈公乎？」\n公曰：「吾聞其閨門之內無別，而子次之賢。何也？」\n孔子曰：「臣語其朝廷行事，不論其私家之際也。」\n公曰：「其事何如？」孔子對曰：「靈公之弟曰，靈公弟子渠牟，其智足以治千乘，其信足以守之，靈公愛而任之。又有士林國者，見賢必進之，而退與分其祿；是以靈公無遊放之士，靈公賢而尊之。又有士曰慶足者，衛國有大事則必起而治之，國無事則退而容賢，〈言其所以退者，欲以容賢於朝。〉靈公悅而敬之。又有大夫史鱷，以道去衛，而靈公郊舍三日，琴瑟不御，必待史鱷之入，而後敢入。臣以此取之，雖次之賢，不亦可乎？」\n\n子貢問於孔子曰：「今之人臣，孰為賢？」\n子曰：「吾未識也，往者齊有鮑叔，鄭有子皮，則賢者矣。」\n子貢曰：「齊無管仲，鄭無子產。」子曰：「賜，汝徒知其一，未知其二也。汝聞用力為賢乎？進賢為賢乎？」\n子貢曰：「進賢賢哉。」\n子曰：「然。吾聞鮑叔達管仲，子皮達子產。未聞二子之達賢己之才者也。」\n\n哀公問於孔子曰：「寡人聞忘之甚者，徙而忘其妻。有諸？」\n孔子對曰：「此猶未甚者也。甚者乃忘其身。」\n公曰：「可得而聞乎？」\n孔子曰：「昔者夏桀，貴為天子，富有四海。忘其聖祖之道，壞其典法，廢其世祀。荒於淫樂，耽湎於酒。佞臣諂諛，窺導其心；忠士折口，逃罪不言。〈折口，杜口。〉天下誅桀，而有其國。此謂忘其身之甚矣。」\n\n顏淵將西遊於宋，問於孔子曰：「何以為身？」\n子曰：「恭敬忠信而已矣。恭則遠於患，敬則人愛之，忠則和於眾，信則人任之。勤斯四者，可以政國，豈特一身者哉？〈特，但。〉故夫不比於數，而比於踈，不亦遠乎？〈不比親。數，近。疏，遠也。〉不修其中，而修外者，不亦反乎？慮不先定，臨事而謀，不亦晚乎？」\n\n孔子讀《詩》於《正月》六章，惕焉如懼。曰：「彼不達之君子，豈不殆哉？從上依世，則道廢；違上離俗，則身危。時不興善，己獨由之，則曰非妖即妄也。故賢也既不遇天，恐不終其命焉。桀殺龍逢，紂殺比干，皆類是也。《詩》曰：『謂天蓋高，不敢不局。謂地蓋厚，不敢不蹐。』〈此《正月》六章之辭也。局，曲也。言天至高，己不敢不曲。身危行，恐上干忌諱也。蹐，累足也。言地至厚，己不敢不累足。恐陷累在位之羅網。〉此言上下畏罪，無所自容也。」\n\n子路問於孔子曰：「賢君治國，所先者何？」\n孔子曰：「在於尊賢而賤不肖。」\n子路曰：「由聞晉中行氏尊賢而賤不肖矣，其亡何也？」\n孔子曰：「中行氏尊賢而不能用，賤不肖而不能去，賢者知其不用而怨之，不肖者知其必己賤而讎之。怨讎並存於國，鄰敵構兵於郊。中行氏雖欲無亡，豈可得乎？」\n\n孔子閑處，喟然而嘆曰：「向使銅鞮伯華無死，則天下其有定矣。」\n子路曰：「由願聞其人也。」\n子曰：「其幼也敏而好學，其壯也有勇而不屈，其老也有道而能下人。有此三者，以定天下也。何難乎哉？」\n子路曰：「幼而好學，壯而有勇，則可也。若夫有道下人，又誰下哉？」\n子曰：「由不知。吾聞以眾攻寡，無不克也。以貴下賤，無不得也。昔者周公居冢宰之尊，制天下之政，而猶下白屋之士。〈草屋也。〉日見百七十人，斯豈以無道也？欲得士之用也。惡有道而無下天下君子哉？」\n\n齊景公來適魯，舍於公館。使晏嬰迎孔子，孔子至。景公問政焉。\n孔子答曰：「政在節財。」\n公悅，又問曰：「秦穆公國小處僻而霸，何也？」\n孔子曰：「其國雖小其志大，處雖僻而政其中。其舉也果，其謀也和。法無私而令不愉。〈愉，宜為偷。愉，茍且也。〉首拔五羖，爵之大夫，〈首，宜為身。五羖大夫，百里奚也。〉與語三日而授之以政。此取之雖王可，其霸少矣。」\n景公曰：「善哉。」\n\n哀公問政於孔子。孔子對曰：「政之急者，莫大乎使民富且壽也。」\n公曰：「為之奈何？」\n孔子曰：「省力役，薄賦斂；則民富矣。敦禮教，遠罪疾；則民壽矣。」\n公曰：「寡人欲行夫子之言，恐吾國貧矣。」\n孔子曰：「詩云：『愷悌君子，民之父母。』未有子富而父母貧者也。」\n\n衛靈公問於孔子曰：「有語寡人有國家者，計之於廟堂之上，則政治矣。何如？」\n孔子曰：「其可也。愛人者則人愛之，惡人者則人惡之，知得之己者則知得之。人所謂『不出環堵之室而知天下』者，知反己之謂也。」\n\n孔子見宋君，君問孔子曰：「吾欲使長有國，而列都得之。〈國之列都，皆得其道。〉吾欲使民無惑，吾欲使士竭力，吾欲使日月當時，吾欲使聖人自來，吾欲使官府治理。為之奈何？」\n孔子對曰：「千乘之君，問丘者多矣。而未有若主君之問，問之悉也。然主君所欲者，盡可得也。丘聞之，鄰國相親，則長有國；君惠臣忠，則列都得之；不殺無辜，無釋罪人，則民不惑；士益之祿，則皆竭力；尊天敬鬼，則日月當時；崇道貴德，則聖人自來；任能黜否，則官府治理。」\n宋君曰：「善哉！豈不然乎？寡人不佞，不足以致之也。」\n孔子曰：「此事非難，唯欲行之云耳。」\n\n\n辯政第十四\n子貢問於孔子曰：「昔者齊君問政於夫子，夫子曰：『政在節財。』魯君問政於夫子，子曰：『政在諭臣。』葉公問政於夫子，夫子曰：『政在悅近而遠來。』三者之問一也，而夫子應之不同，然政在異端乎？」\n孔子曰：「各因其事也。齊君為國，奢乎臺榭，淫於苑囿；五官伎樂，不解於時。一旦而賜人以千乘之家者三。故曰『政在節財』。魯君有臣三人。〈孟孫、叔孫、季孫三也。〉內比周，以愚其君；外距諸侯之賓，以蔽其明。故曰『政在諭臣』。夫荊之地，廣而都狹；民有離心，莫安其居。故曰『政在悅近而來遠』。此三者，所以為政殊矣。詩云：『喪亂蔑資，曾不惠我師。』〈蔑，無也。資，財也。師，眾也。夫為亡亂之政，重賦、厚斂。民無資財。曾莫肯愛我眾。〉此傷奢侈不節，以為亂者也。又曰：『匪其止共，惟王之邛。』〈止，止息也。邛，病也。讒人不共所止息，故惟王之病。〉此傷奸臣蔽主，以為亂也。又曰：『亂離瘼矣，奚其適歸？』〈離，憂也。瘼，病也。言離散以成憂，憶禍亂於斯，歸於禍亂者也。〉此傷離散以為亂者也。察此三者，政之所欲，豈同乎哉？」\n\n孔子曰：「忠臣之諫君，有五義焉。一曰譎諫，〈正其事，以譎諫其君。〉二曰戇諫，〈戇諫，無文飾也。〉三曰降諫，〈卑降其體，所以諫也。〉四曰直諫，五曰風諫。唯度主而行之，吾從其風諫乎？」〈風諫，依違遠罪避害者也。〉\n\n子曰：「夫道不可不貴也。中行文子倍道失義，以亡其國；而能禮賢，以活其身。〈此說倍道失義，不宜說得道之意而云禮賢，不與上相次配。又文子無禮賢之事。中行文子得罪於晉，出亡至邊。從者曰：謂此嗇夫者君子也。故休馬待駿者。文子曰：吾好音，以子遺吾琴。好佩，子遺吾玉。是以不振吾過，自容於我者也。吾怨其以我求容也。遂不入車。人問文子之所右執而不殺之。孔子聞之，曰：文子倍道失義以亡其國，然得之由活其身而能禮賢以為宜，以然後得也。〉聖人轉禍為福，此謂是與？」〈若入將死，不入得活。故曰：「轉禍為福。」〉\n\n楚王將遊荊臺，司馬子祺諫，王怒之。令尹子西賀於殿下，諫曰：「今荊臺之觀，不可失也。」\n王喜拊子西之背曰：「與子共樂之矣。」\n子西步馬十里，引轡而止，曰：「臣願言有道，王肯聽之乎？」\n王曰：「子其言之。」\n子西曰：「臣聞為人臣而忠其君者，爵祿不足以賞也；諛其君者，刑罰不足以誅也。夫子祺者，忠臣也；而臣者，諛臣也。願王賞忠而誅諛焉。」\n王曰：「我今聽司馬之諫，是獨能禁我耳。若後世遊之，何也？」\n子西曰：「禁後世易耳。大王萬歲之後，起山陵於荊臺之上。則子孫必不忍遊於父祖之墓，以為歡樂也。」\n王曰：「善。」乃還。\n孔子聞之曰：「至哉，子西之諫也。入之於千里之上，抑之於百世之後者也。」\n\n子貢聞於孔子曰：「夫子之於子產、晏子，可為至矣。敢問二大夫之所為，目夫子之所以與之者。」\n孔子曰：「夫子產於民為惠主，於學為博物。晏子於君為忠臣，而行為恭敏。故吾皆以兄事之，而加愛敬。」\n\n齊有一足之鳥，飛集於宮朝，下止於殿前，舒翅而跳。齊侯大怪之，使使聘魯，問孔子。\n孔子曰：「此鳥名曰商羊，水祥也。昔童兒有屈其一腳，振訊兩眉，而跳且謠曰：『天將大雨，商羊鼓舞。』今齊有之，其應至矣。」\n急告民趨治溝渠，修堤防，將有大水為災。頃之大霖雨，水溢泛諸國，傷害民人。唯齊有備，不敗。\n景公曰：「聖人之言，信而征矣。」\n\n孔子謂宓子賤曰：「子治單父眾悅，子何施而得之也？子語丘所以為之者。」\n對曰：「不齊之治也，父恤其子，其子恤諸孤，而哀喪紀。」\n孔子曰：「善小節也，小民附矣，猶未足也。」\n曰：「不齊所父事者三人，所兄事者五人，所友事者十一人。」\n孔子曰：「父事三人，可以教孝矣；兄事五人，可以教悌矣；友事十一人，可以舉善矣。中節也，中人附矣，猶未足也。」\n曰：「此地民有賢於不齊者五人，不齊事之而稟度焉，皆教不齊之道。」\n孔子嘆曰：「其大者，乃於此乎？有矣。昔堯、舜聽天下，務求賢以自輔。夫賢者，百福之宗也，神明之主也。惜乎，不齊之以所治者，小也。」\n\n子貢為信陽宰，將行，辭於孔子。\n孔子曰：「勤之慎之。奉天子之時，無奪無伐，無暴無盜。」\n子貢曰：「賜也，少而事君子，豈以盜為累哉？」\n孔子曰：「汝未之詳也。夫以賢代賢，是謂之奪；以不肖代賢，是謂之伐；緩令急誅，是謂之暴；取善自與，謂之盜。盜非竊財之謂也。吾聞之：知為吏者，奉法以利民；不知為吏者，枉法以侵民。此怨之所由也。治官莫若平，臨財莫如廉。廉平之守，不可改也。匿人之善，斯謂蔽賢。揚人之惡，斯為小人。內不相訓，而外相謗，非親睦也。言人之善，若己有之，言人之惡，若己受之。故君子無所不慎焉。」\n\n子路治蒲三年，孔子過之。\n入其境，曰：「善哉，由也。恭敬以信矣。」\n入其邑，曰：「善哉，由也。忠信而寬矣。」\n至其庭，曰：「善哉，由也。明察以斷矣。」\n子貢執轡而問曰：「夫子未見由之政，而三稱其善。其善可得聞乎？」\n孔子曰：「吾見其政矣。入其境，田疇盡易，草萊甚辟，溝洫深治；此其恭敬以信，故其民盡力也。入其邑，墻屋完固，樹木甚茂；此其忠信以寬，故其民不偷也。至其庭，庭甚清閑，諸下用命；此其言明察以斷，故其政不擾也。以此觀之，雖三稱其善，庸盡其美乎？」",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:13.709Z",
  "sourceUrl": "https://zh.wikisource.org/wiki/%E5%AD%94%E5%AD%90%E5%AE%B6%E8%AA%9E%2F%E5%8D%B7%E4%B8%89"
}