{
  "id": "7458",
  "title": "顔氏家訓",
  "author": "Yan, Zhitui",
  "excerpt": "未能曉。及檢《字林》、《韻集》，乃知獵閭是舊  余聚，亢仇舊是     亭，悉屬上艾。時太原王劭欲撰鄉邑記注，因此二名聞之，大喜。",
  "category": "philosophy",
  "content": "Produced by Chingyi Chen\r\n\r\n\r\n\r\n\r\n\r\n\r\n\r\n\r\nVolumes 1-2\r\n\r\n\r\n顏氏家訓   北齊   顏之推\r\n\r\n顏氏家訓  卷上\r\n\r\n卷一、卷二\r\n\r\n卷第一　序致　教子　兄弟　後娶　治家\r\n\r\n序致第一\r\n\r\n    夫聖賢之書，教人誠孝，慎言檢跡，立身揚名，亦已備矣。魏、晉已\r\n來，所著諸子，理重事復，遞相模效，猶屋下架屋，床上施床耳。吾今所\r\n以復為此者，非敢軌物範世也，業以整齊門內，提撕子孫。夫同言而信，\r\n信其所親；同命而行，行其所服。禁童子之暴謔，則師友之誡，不如傅婢\r\n之指揮；止凡人之鬥鬩，則堯、舜之道，不如寡妻之誨諭。吾望此書為汝\r\n曹之所信，猶賢於傅婢寡妻耳。\r\n    吾家風教，素為整密。昔在齠齔，便蒙誘誨；每從兩兄，曉夕溫凊。\r\n規行矩步，安辭定色，鏘鏘翼翼，若朝嚴君焉。賜以優言，問所好尚，勵\r\n短引長，莫不懇篤。年始九歲，便丁荼蓼，家塗離散，百口索然。慈兄鞠\r\n養，苦辛備至；有仁無威，導示不切。雖讀《禮》《傳》，微愛屬文，頗\r\n為凡人之所陶染，肆欲輕言，不脩邊幅。年十八九，少知砥礪，習若自然\r\n，卒難洗蕩。二十已後，大過稀焉；每常心共口敵，性與情競，夜覺曉非\r\n，今悔昨失，自憐無教，以至於斯。追思平昔之指，銘肌鏤骨，非徒古書\r\n之誡，經目過耳也。故留此二十篇，以為汝曹後車耳。\r\n\r\n教子第二\r\n\r\n    上智不教而成，下愚雖教無益，中庸之人，不教不知也。古者，聖王\r\n有胎教之法：懷子三月，出居別宮，目不邪視，耳不妄聽，音聲滋味，以\r\n禮節之。書之玉版，藏諸金匱。子生咳提，師保固明孝仁禮義，導習之矣\r\n。凡庶縱不能爾，當及嬰稚，識人顏色，知人喜怒，便加教誨，使為則為\r\n，使止則止。比及數歲，可省笞罰。父母威嚴而有慈，則子女畏慎而生孝\r\n矣。吾見世間，無教而有愛，每不能然；飲食運為，恣其所欲，宜誡翻獎\r\n，應訶反笑，至有識知，謂法當爾。驕慢已習，方複製之，捶撻至死而無\r\n威，忿怒日隆而增怨，逮於成長，終為敗德。孔子云：「少成若天性，習\r\n慣如自然」是也。俗諺曰：「教婦初來，教兒嬰孩。」誠哉斯語！\r\n    凡人不能教子女者，亦非欲陷其罪惡；但重於訶怒。傷其顏色，不忍\r\n楚撻慘其肌膚耳。當以疾病為諭，安得不用湯藥針艾救之哉？又宜思勤督\r\n訓者，可願苛虐於骨肉乎？誠不得已也。\r\n    王大司馬母魏夫人，性甚嚴正；王在湓城時，為三千人將，年踰四十\r\n，少不如意，猶捶撻之，故能成其勳業。梁元帝時，有一學士，聰敏有才\r\n，為父所寵，失於教義：一言之是，遍於行路，終年譽之；一行之非，揜\r\n藏文飾，冀其自改。年登婚宦，暴慢日滋，竟以言語不擇，為周逖抽腸釁\r\n鼓云。\r\n    父子之嚴，不可以狎；骨肉之愛，不可以簡。簡則慈孝不接，狎則怠\r\n慢生焉。由命士以上，父子異宮，此不狎之道也；抑搔癢痛，懸衾篋枕，\r\n此不簡之教也。或問曰：「陳亢喜聞君子之遠其子，何謂也？」對曰：「\r\n有是也。蓋君子之不親教其子也，《詩》有諷刺之辭，《禮》有嫌疑之誡\r\n，《書》有悖亂之事，《春秋》有邪僻之譏，《易》有備物之象：皆非父\r\n子之可通言，故不親授耳。」\r\n    齊武成帝子琅邪王，太子母弟也，生而聰慧，帝及後並篤愛之，衣服\r\n飲食，與東宮相准。帝每面稱之曰：「此黠兒也，當有所成。」及太子即\r\n位，王居別宮，禮數優僭，不與諸王等；太后猶謂不足，常以為言。年十\r\n許歲，驕恣無節，器服玩好，必擬乘輿；常朝南殿，見典御進新冰，鉤盾\r\n獻早李，還索不得，遂大怒，詬曰：「至尊已有，我何意無？」不知分齊\r\n，率皆如此。識者多有叔段、州吁之譏。後嫌宰相，遂矯詔斬之，又懼有\r\n救，乃勒麾下軍士，防守殿門；既無反心，受勞而罷，後竟坐此幽薨。\r\n    人之愛子，罕亦能均；自古及今，此弊多矣。賢俊者自可賞愛，頑魯\r\n者亦當矜憐，有偏寵者，雖欲以厚之，更所以禍之。共叔之死，母實為之\r\n。趙王之戮，父實使之。劉表之傾宗覆族，袁紹之地裂兵亡，可為靈龜明\r\n鑒也。\r\n    齊朝有一士大夫，嘗謂吾曰：「我有一兒，年已十七，頗曉書疏，教\r\n其鮮卑語及彈琵琶，稍欲通解，以此伏事公卿，無不寵愛，亦要事也。」\r\n吾時俛而不答。異哉，此人之教子也！若由此業，自致卿相，亦不願汝曹\r\n為之。\r\n\r\n兄弟第三\r\n\r\n    夫有人民而後有夫婦，有夫婦而後有父子，有父子而後有兄弟：一家\r\n之親，此三而已矣。自茲以往，至於九族，皆本於三親焉，故於人倫為重\r\n者也，不可不篤。兄弟者，分形連氣之人也，方其幼也，父母左提右挈，\r\n前襟後裾，食則同案，衣則傳服，學則連業，游則共方，雖有悖亂之人，\r\n不能不相愛也。及其壯也，各妻其妻，各子其子，雖有篤厚之人，不能不\r\n少衰也。娣姒之比兄弟，則疏薄矣；今使疏薄之人，而節量親厚之恩，猶\r\n方底而圓蓋，必不合矣。惟友悌深至，不為旁人之所移者，免夫！\r\n    二親既歿，兄弟相顧，當如形之與影，聲之與響；愛先人之遺體，惜\r\n己身之分氣，非兄弟何念哉？兄弟之際，異於他人，望深則易怨，地親則\r\n易弭。譬猶居室，一穴則塞之，一隙則塗之，則無頹毀之慮；如雀鼠之不\r\n恤，風雨之不防，壁陷楹淪，無可救矣。僕妾之為雀鼠，妻子之為風雨，\r\n甚哉！\r\n    兄弟不睦，則子侄不愛；子侄不愛，則群從疏薄；群從疏薄，則僮僕\r\n為讎敵矣。如此，則行路皆踖其面而蹈其心，誰救之哉？人或交天下之士\r\n，皆有歡愛，而失敬于兄者，何其能多而不能少也！人或將數萬之師，得\r\n其死力，而失恩於弟者，何其能疏而不能親也！\r\n    娣姒者，多爭之地也，使骨肉居之，亦不若各歸四海，感霜露而相思\r\n，佇日月之相望也。況以行路之人，處多爭之地，能無閒者，鮮矣。所以\r\n然者，以其當公務而執私情，處重責而懷薄義也；若能恕己而行，換子而\r\n撫，則此患不生矣。\r\n    人之事兄，不可同於事父，何怨愛弟不及愛子乎？是反照而不明也。\r\n沛國劉璡，嘗與兄瓛連棟隔壁，瓛呼之數聲不應，良久方答；瓛怪問之，\r\n乃曰：「向來未著衣帽故也。」以此事兄，可以免矣。\r\n    江陵王玄紹，弟孝英、子敏，兄弟三人，特相友愛，所得甘旨新異，\r\n非共聚食，必不先嘗，孜孜色貌，相見如不足者。及西臺陷沒，玄紹以形\r\n體魁梧，為兵所圍；二弟爭共抱持，各求代死，終不得解，遂并命爾。\r\n\r\n後娶第四\r\n\r\n    吉甫，賢父也，伯奇，孝子也，以賢父御孝子，合得終於天性，而後\r\n妻閒之，伯奇遂放。曾參婦死，謂其子曰：「吾不及吉甫，汝不及伯奇。\r\n」王駿喪妻，亦謂人曰：「我不及曾參，子不如華、元。」並終身不娶，\r\n此等足以為誡。其後，假繼慘虐孤遺，離閒骨肉，傷心斷腸者，何可勝數\r\n。慎之哉！慎之哉！\r\n    江左不諱庶孽，喪室之後，多以妾媵終家事；疥癬蚊虻，或未能免，\r\n限以大分，故稀斗鬩之恥。河北鄙於側出，不預人流，是以必須重娶，至\r\n於三四，母年有少於子者。後母之弟，與前婦之兄，衣服飲食，爰及婚宦\r\n，至於士庶貴賤之隔，俗以為常。身沒之後，辭訟盈公門，謗辱彰道路，\r\n子誣母為妾，弟黜兄為傭，播揚先人之辭跡，暴露祖考之長短，以求直己\r\n者，往往而有。悲夫！自古奸臣佞妾，以一言陷人者眾矣！況夫婦之義，\r\n曉夕移之，婢僕求容，助相說引，積年累月，安有孝子乎？此不可不畏。\r\n    凡庸之性，後夫多寵前夫之孤，後妻必虐前妻之子；非唯婦人懷嫉妒\r\n之情，丈夫有沈惑之僻，亦事勢使之然也。前夫之孤，不敢與我子爭家，\r\n提攜鞠養，積習生愛，故寵之；前妻之子，每居己生之上，宦學婚嫁，莫\r\n不為防焉，故虐之。異姓寵則父母被怨，繼親虐則兄弟為讎，家有此者，\r\n皆門戶之禍也。\r\n    思魯等從舅殷外臣，博達之士也。有子基、諶，皆已成立，而再娶王\r\n氏。基每拜見後母，感慕嗚咽，不能自持，家人莫忍仰視。王亦淒愴，不\r\n知所容，旬月求退，便以禮遣，此亦悔事也。\r\n    《後漢書》曰：「安帝時，汝南薛包孟嘗，好學篤行，喪母，以至孝\r\n聞。及父娶後妻而憎包，分出之。包日夜號泣，不能去，至被毆杖。不得\r\n已，廬於捨外，旦入而灑埽。父怒，又逐之，乃廬於里門，昏晨不廢。積\r\n歲余，父母慚而還之。後行六年服，喪過乎哀。既而弟子求分財異居，包\r\n不能止，乃中分其財：奴婢引其老者，曰：『與我共事久，若不能使也。\r\n』田廬取其荒頓者，曰：『吾少時所理，意所戀也。』器物取其朽敗者，\r\n曰：『我素所服食，身口所安也。』弟子數破其產，還復賑給。建光中，\r\n公車特徵，至拜侍中。包性恬虛，稱疾不起，以死自乞。有詔賜告歸也。\r\n\r\n治家第五\r\n\r\n    夫風化者，自上而行於下者也，自先而施於後者也。是以父不慈則子\r\n不孝，兄不友則弟不恭，夫不義則婦不順矣。父慈而子逆，兄友而弟傲，\r\n夫義而婦陵，則天之兇民，乃刑戮之所攝，非訓導之所移也。\r\n    笞怒廢於家，則豎子之過立見；刑罰不中，則民無所措手足。治家之\r\n寬猛，亦猶國焉。\r\n    孔子曰：「奢則不孫，儉則固；與其不孫也，寧固。」又云：「如有\r\n周公之才之美，使驕且吝，其餘不足觀也已。」然則可儉而不可吝已。儉\r\n者，省約為禮之謂也；吝者，窮急不恤之謂也。今有施則奢，儉則吝；如\r\n能施而不奢，儉而不吝，可矣。\r\n    生民之本，要當稼穡而食，桑麻以衣。蔬果之畜，園場之所產；雞豚\r\n之善，塒圈之所生。爰及棟宇器械，樵蘇脂燭，莫非種殖之物也。至能守\r\n其業者，閉門而為生之具以足，但家無鹽井耳。今北土風俗，率能躬儉節\r\n用，以贍衣食；江南奢侈，多不逮焉。\r\n    梁孝元世，有中書捨人，治家失度，而過嚴刻，妻妾遂共貨刺客，伺\r\n醉而殺之。\r\n    世間名士，但務寬仁；至於飲食饟饋，僮僕減損，施惠然諾，妻子節\r\n量，狎侮賓客，侵耗鄉黨：此亦為家之巨蠹矣。\r\n    齊吏部侍郎房文烈，未嘗嗔怒，經霖雨絕糧，遣婢糴米，因爾逃竄，\r\n三四許日，方復擒之。房徐曰：「舉家無食，汝何處來？」竟無捶撻。嘗\r\n寄人宅，奴婢徹屋為薪略盡，聞之顰蹙，卒無一言。\r\n    裴子野有疏親故屬饑寒不能自濟者，皆收養之；家素清貧，時逢水旱\r\n，二石米為薄粥，僅得遍焉，躬自同之，常無厭色。鄴下有一領軍，貪積\r\n已甚，家童八百，誓滿一千；朝夕每人餚膳，以十五錢為率，遇有客旅，\r\n更無以兼。後坐事伏法，籍其家產，麻鞋一屋，弊衣數庫，其餘財寶，不\r\n可勝言。南陽有人，為生奧博，性殊儉吝，冬至後女婿謁之，乃設一銅甌\r\n酒，數臠獐肉；婿恨其單率，一舉盡之。主人愕然，俛仰命益，如此者再\r\n；退而責其女曰：「某郎好酒，故汝常貧。」及其死後，諸子爭財，兄遂\r\n殺弟。\r\n    婦主中饋，惟事酒食衣服之禮耳，國不可使預政，家不可使干蠱；如\r\n有聰明才智，識達古今，正當輔佐君子，助其不足，必無牝雞晨鳴，以致\r\n禍也。\r\n    江東婦女，略無交遊，其婚姻之家，或十數年間，未相識者，惟以信\r\n命贈遺，致殷勤焉。鄴下風俗，專以婦持門戶，爭訟曲直，造請逢迎，車\r\n乘填街衢，綺羅盈府寺，代子求官，為夫訴屈。此乃恆、代之遺風乎？南\r\n間貧素，皆事外飾，車乘衣服，必貴整齊；家人妻子，不免饑寒。河北人\r\n事，多由內政，綺羅金翠，不可廢闕，羸馬悴奴，僅充而已；倡和之禮，\r\n或爾汝之。\r\n    河北婦人，織紝組紃之事，黼黻錦繡羅綺之工，大優於江東也。\r\n    太公曰：「養女太多，一費也。」陳蕃曰：「盜不過五女之門。」女\r\n之為累，亦以深矣。然天生蒸民，先人傳體，其如之何？世人多不舉女，\r\n賊行骨肉，豈當如此，而望福於天乎？吾有疏親，家饒妓媵，誕育將及，\r\n便遣閽豎守之。體有不安，窺窗倚戶，若生女者，輒持將去；母隨號泣，\r\n使人不忍聞也。\r\n    婦人之性，率寵子婿而虐兒婦。寵婿，則兄弟之怨生焉；虐婦，則姊\r\n妹之讒行焉。然則女之行留，皆得罪於其家者，母實為之。至有諺云：「\r\n落索阿姑餐。」此其相報也。家之常弊，可不誡哉！\r\n    婚姻素對，靖侯成規。近世嫁娶，遂有賣女納財，買婦輸絹，比量父\r\n祖，計較錙銖，責多還少，市井無異。或猥婿在門，或傲婦擅室，貪榮求\r\n利，反招羞恥，可不慎歟！\r\n    借人典籍，皆須愛護，先有缺壞，就為補治，此亦士大夫百行之一也\r\n。濟陽江祿，讀書未竟，雖有急速，必待卷束整齊，然後得起，故無損敗\r\n，人不厭其求假焉。或有狼籍幾案，分散部帙，多為童幼婢妾之所點污，\r\n風雨蟲鼠之所毀傷，實為累德。吾每讀聖人之書，未嘗不肅敬對之；其故\r\n紙有五經詞義，及賢達姓名，不敢穢用也。\r\n    吾家巫覡禱請，絕於言議；符書章醮亦無祈焉，並汝曹所見也。勿為\r\n妖妄之費。\r\n\r\n\r\n卷第二　風操　慕賢\r\n\r\n風操第六\r\n\r\n    吾觀《禮經》，聖人之教：箕帚匕箸，咳唾唯諾，執燭沃盥，皆有節\r\n文，亦為至矣。但既殘缺，非復全書；其有所不載，及世事變改者，學達\r\n君子，自為節度，相承行之，故世號士大夫風操。而家門頗有不同，所見\r\n互稱長短；然其阡陌，亦自可知。昔在江南，目能視而見之，耳能聽而聞\r\n之；蓬生麻中，不勞翰墨。汝曹生於戎馬之閒，視聽之所不曉，故聊記錄\r\n，以傳示子孫。\r\n    《禮》曰：「見似目瞿，聞名心瞿。」有所感瞿，惻愴心眼；若在從\r\n容平常之地，幸須申其情耳。必不可避，亦當忍之；猶如伯叔兄弟，酷類\r\n先人，可得終身腸斷，與之絕耶？又：「臨文不諱，廟中不諱，君所無私\r\n諱。」益知聞名，須有消息，不必期於顛沛而走也。梁世謝舉，甚有聲譽\r\n，聞諱必哭，為世所譏。又有臧逢世，臧嚴之子也，篤學修行，不墜門風\r\n；孝元經牧江州，遣往建昌督事，郡縣民庶，競修箋書，朝夕輻輳，幾案\r\n盈積，書有稱「嚴寒」者，必對之流涕，不省取記，多廢公事，物情怨駭\r\n，竟以不辦而還。此並過事也。\r\n    近在揚都，有一士人諱審，而與沈氏交結周厚，沈與其書，名而不姓\r\n，此非人情也。\r\n    凡避諱者，皆須得其同訓以代換之：桓公名白，博有五皓之稱；厲王\r\n名長，琴有修短之目。不聞謂布帛為布皓，呼腎腸為腎修也。梁武小名阿\r\n練，子孫皆呼練為絹；乃謂銷煉物為銷絹物，恐乖其義。或有諱雲者，呼\r\n紛紜為紛煙；有諱桐者，呼梧桐樹為白鐵樹，便似戲笑耳。\r\n    周公名子曰禽，孔子名兒曰鯉，止在其身，自可無禁。至若衛侯、魏\r\n公子、楚太子，皆名蟣虱；長卿名犬子，王修名狗子，上有連及，理未為\r\n通，古之所行，今之所笑也。北土多有名兒為驢駒、豚子者，使其自稱及\r\n兄弟所名，亦何忍哉？前漢有尹翁歸，後漢有鄭翁歸，梁家亦有孔翁歸，\r\n又有顧翁寵；晉代有許思妣、孟少孤：如此名字，幸當避之。\r\n    今人避諱，更急於古。凡名子者，當為孫地。吾親識中有諱襄、諱友\r\n、諱同、諱清、諱和、諱禹，交疏造次，一座百犯，聞者辛苦，無憀賴焉\r\n。\r\n    昔司馬長卿慕藺相如，故名相如，顧元歎慕蔡邕，故名雍，而後漢有\r\n朱倀字孫卿，許暹字顏回，梁世有庾晏嬰、祖孫登，連古人姓為名字，亦\r\n鄙事也。\r\n    昔劉文饒不忍罵奴為畜產，今世愚人遂以相戲，或有指名為豚犢者：\r\n有識傍觀，猶欲掩耳，況當之者乎？\r\n    近在議曹，共平章百官秩祿，有一顯貴，當世名臣，意嫌所議過厚。\r\n齊朝有一兩士族文學之人，謂此貴曰：「今日天下大同，須為百代典式，\r\n豈得尚作關中舊意？明公定是陶朱公大兒耳！」彼此歡笑，不以為嫌。\r\n    昔侯霸之子孫，稱其祖父曰家公；陳思王稱其父為家父，母為家母；\r\n潘尼稱其祖曰家祖：古人之所行，今人之所笑也。今南北風俗，言其祖及\r\n二親，無云家者；田裡猥人，方有此言耳。凡與人言，言己世父，以次第\r\n稱之，不云家者，以尊於父，不敢家也。凡言姑姊妹女子子：已嫁，則以\r\n夫氏稱之；在室，則以次第稱之。言禮成他族，不得云家也。子孫不得稱\r\n家者，輕略之也。蔡邕書集，呼其姑姊為家姑家姊；班固書集，亦云家孫：今並不行也。\r\n    凡與人言，稱彼祖父母、世父母、父母及長姑，皆加尊字，自叔父母\r\n已下，則加賢字，尊卑之差也。王羲之書，稱彼之母與自稱己母同，不云\r\n尊字，今所非也。\r\n    南人冬至歲首，不詣喪家；若不修書，則過節束帶以申慰。北人至歲\r\n之日，重行吊禮；禮無明文，則吾不取。南人賓至不迎，相見捧手而不揖\r\n，送客下席而已；北人迎送並至門，相見則揖，皆古之道也，吾善其迎揖\r\n。\r\n    昔者，王侯自稱孤、寡、不谷，自茲以降，雖孔子聖師，與門人言皆\r\n稱名也。後雖有臣僕之稱，行者蓋亦寡焉。江南輕重，各有謂號，具諸《\r\n書儀》；北人多稱名者，乃古之遺風，吾善其稱名焉。\r\n    言及先人，理當感慕，古者之所易，今人之所難。江南人事不獲已，\r\n須言閥閱，必以文翰，罕有面論者。北人無何便爾話說，及相訪問。如此\r\n之事，不可加於人也。人加諸己，則當避之。名位未高，如為勳貴所逼，\r\n隱忍方便，速報取了；勿使煩重，感辱祖父。若沒，言須及者，則斂容肅\r\n坐，稱大門中，世父、叔父則稱從兄弟門中，兄弟則稱亡者子某門中，各\r\n以其尊卑輕重為容色之節，皆變於常。若與君言，雖變於色，猶云亡祖亡\r\n伯亡叔也。吾見名士，亦有呼其亡兄弟為兄子弟子門中者，亦未為安貼也\r\n。北土風俗，都不行此。太山羊侃，梁初入南；吾近至鄴，其兄子肅訪侃\r\n委曲，吾答之云：「卿從門中在梁，如此如此。」肅曰：「是我親第七亡\r\n叔，非從也。」祖孝征在坐，先知江南風俗，乃謂之云：「賢從弟門中，\r\n何故不解？」\r\n    古人皆呼伯父叔父，而今世多單呼伯叔。從父兄弟姊妹已孤，而對其\r\n前，呼其母為伯叔母，此不可避者也。兄弟之子已孤，與他人言，對孤者\r\n前，呼為兄子弟子，頗為不忍；北土人多呼為侄。案：《爾雅》、《喪服\r\n經》、《左傳》，侄雖名通男女，並是對姑之稱。晉世已來，始呼叔侄；\r\n今呼為侄，於理為勝也。\r\n    別易會難，古人所重；江南餞送，下泣言離。有王子侯，梁武帝弟，\r\n出為東郡，與武帝別，帝曰：「我年已老，與汝分張，甚以惻愴。」數行\r\n淚下。侯遂密雲，赧然而出。坐此被責，飄颻舟渚，一百許日，卒不得去\r\n。北間風俗，不屑此事，歧路言離，歡笑分首。然人性自有少涕淚者，腸\r\n雖欲絕，目猶爛然；如此之人，不可強責。\r\n    凡親屬名稱，皆須粉墨，不可濫也。無風教者，其父已孤，呼外祖父\r\n母與祖父母同，使人為其不喜聞也。雖質於面，皆當加外以別之；父母之\r\n世叔父，皆當加其次第以別之；父母之世叔母，皆當加其姓以別之；父母\r\n之群從世叔父母及從祖父母，皆當加其爵位若姓以別之。河北士人，皆呼\r\n外祖父母為家公家母；江南田裡間亦言之。以家代外，非吾所識。\r\n    凡宗親世數，有從父，有從祖，有族祖。江南風俗，自茲已往，高秩\r\n者，通呼為尊，同昭穆者，雖百世猶稱兄弟；若對他人稱之，皆云族人。\r\n河北士人，雖三二十世，猶呼為從伯從叔。梁武帝嘗問一中土人曰：「卿\r\n北人，何故不知有族？」答云：「骨肉易疏，不忍言族耳。」當時雖為敏\r\n對，於禮未通。\r\n    吾嘗問周弘讓曰：「父母中外姊妹，何以稱之？」周曰：「亦呼為丈\r\n人。」自古未見丈人之稱施於婦人也。吾親表所行，若父屬者，為某姓姑\r\n；母屬者，為某姓姨。中外丈人之婦，猥俗呼為丈母，士大夫謂之王母、\r\n謝母雲。而陸機集有〈與長沙顧母書〉，乃其從叔母也，今所不行。\r\n    齊朝士子，皆呼祖僕射為祖公，全不嫌有所涉也，乃有對面以相戲者\r\n。\r\n    古者，名以正體，字以表德，名終則諱之，字乃可以為孫氏。孔子弟\r\n子記事者，皆稱仲尼；呂後微時，嘗字高祖為季；至漢爰種，字其叔父曰\r\n絲；王丹與侯霸子語，字霸為君房；江南至今不諱字也。河北士人全不辨\r\n之，名亦呼為字，字固呼為字。尚書王元景兄弟，皆號名人，其父名雲，\r\n字羅漢，一皆諱之，其餘不足怪也。\r\n    《禮．閒傳》云：「斬縗之哭，若往而不反；齊縗之哭，若往而反；\r\n大功之哭，三曲而偯；小功緦麻，哀容可也，此哀之發於聲音也。」《孝\r\n經》云：「哭不偯。」皆論哭有輕重質文之聲也。禮以哭有言者為號；然\r\n則哭亦有辭也。江南喪哭，時有哀訴之言耳；山東重喪，則唯呼蒼天，期\r\n功以下，則唯呼痛深，便是號而不哭。\r\n    江南凡遭重喪，若相知者，同在城邑，三日不吊則絕之；除喪，雖相\r\n遇則避之，怨其不己憫也。有故及道遙者，致書可也；無書亦如之。北俗\r\n則不爾。江南凡吊者，主人之外，不識者不執手；識輕服而不識主人，則\r\n不於會所而吊，他日修名詣其家。\r\n    陰陽說云：「辰為水墓，又為土墓，故不得哭。」王充論衡云：「辰\r\n日不哭，哭則重喪。」今無教者，辰日有喪，不問輕重，舉家清謐，不敢\r\n發聲，以辭弔客。道書又曰：「晦歌朔哭，皆當有罪，天奪其算。」喪家\r\n朔望，哀感彌深，寧當惜壽，又不哭也？亦不諭。\r\n    偏傍之書，死有歸殺。子孫逃竄，莫肯在家；畫瓦書符，作諸厭勝；\r\n喪出之日，門前然火，戶外列灰，祓送家鬼，章斷注連：凡如此比，不近\r\n有情，乃儒雅之罪人，彈議所當加也。\r\n    己孤，而履歲及長至之節，無父，拜母、祖父母、世叔父母、姑、兄\r\n、姊，則皆泣；無母，拜父、外祖父母、舅、姨、兄、姊，亦如之：此人\r\n情也。\r\n    江左朝臣，子孫初釋服，朝見二宮，皆當泣涕；二宮為之改容。頗有\r\n膚色充澤，無哀感者，梁武薄其為人，多被抑退。裴政出服，問訊武帝，\r\n貶瘦枯槁，涕泗滂沱，武帝目送之曰：「裴之禮，不死也。」\r\n    二親既沒，所居齋寢，子與婦弗忍入焉。北朝頓丘李構，母劉氏，夫\r\n人亡後，所住之堂，終身鎖閉，弗忍開入也。夫人，宋廣州刺史纂之孫女\r\n，故構猶染江南風教。其父獎，為揚州刺史，鎮壽春，遇害。構嘗與王松\r\n年、祖孝徵數人同集談燕。孝徵善畫，遇有紙筆，圖寫為人。頃之，因割\r\n鹿尾，戲截畫人以示構，而無他意。構愴然動色，便起就馬而去。舉坐驚\r\n駭，莫測其情。祖君尋悟，方深反側，當時罕有能感此者。吳郡陸襄，父\r\n閒被刑，襄終身布衣蔬飯，雖薑菜有切割，皆不忍食；居家惟以掐摘供廚\r\n。江寧姚子篤，母以燒死，終身不忍噉炙。豫章熊康父以醉而為奴所殺，\r\n終身不復嘗酒。然禮緣人情，恩由義斷，親以噎死，亦當不可絕食也。\r\n    《禮經》：父之遺書，母之杯圈，感其手口之澤，不忍讀用。政為常\r\n所講習，讎校繕寫，及偏加服用，有跡可思者耳。若尋常墳典，為生什物\r\n，安可悉廢之乎？既不讀用，無容散逸，惟當緘保，以留後世耳。\r\n思魯等第四舅母，親吳郡張建女也，有第五妹，三歲喪母。靈床上屏風，\r\n平生舊物，屋漏沾濕，出曝曬之，女子一見，伏床流涕。家人怪其不起，\r\n乃往抱持；薦席淹漬，精神傷怛，不能飲食。將以問醫，醫診脈云：「腸\r\n斷矣！」因爾便吐血，數日而亡。中外憐之，莫不悲歎。\r\n    《禮》云：「忌日不樂。」正以感慕罔極，惻愴無聊，故不接外賓，\r\n不理眾務耳。必能悲慘自居，何限於深藏也？世人或端坐奧室，不妨言笑\r\n，盛營甘美，厚供齋食；迫有急卒，密戚至交，盡無相見之理：蓋不知禮\r\n意乎！\r\n    魏世王修母以社日亡；來歲社日，修感念哀甚，鄰里聞之，為之罷社\r\n。今二親喪亡，偶值伏臘分至之節，及月小晦後，忌之外，所經此日，猶\r\n應感慕，異於餘辰，不預飲燕、聞聲樂及行遊也。\r\n    劉縚、緩、綏，兄弟並為名器，其父名昭，一生不為照字，惟依《爾\r\n雅》火旁作召耳。然凡文與正諱相犯，當自可避；其有同音異字，不可悉\r\n然。劉字之下，即有昭音。呂尚之兒，如不為上；趙壹之子，儻不作一：\r\n便是下筆即妨，是書皆觸也。\r\n    嘗有甲設讌席，請乙為賓；而旦於公庭見乙之子，問之曰：「尊侯早\r\n晚顧宅？」乙子稱其父已往。時以為笑。如此比例，觸類慎之，不可陷於\r\n脫。\r\n    江南風俗，兒生一期，為制新衣，盥浴裝飾，男則用弓矢紙筆，女則\r\n刀尺鍼縷，並加飲食之物，及珍寶服玩，置之兒前，觀其發意所取，以驗\r\n貪廉愚智，名之為試兒。親表聚集，致燕享焉。自茲已後，二親若在，每\r\n至此日，嘗有酒食之事耳。無教之徒，雖已孤露，其日皆為供頓，酣暢聲\r\n樂，不知有所感傷。梁孝元年少之時，每八月六日載誕之辰，常設齋講；\r\n自阮修容薨歿之後，此事亦絕。\r\n    人有憂疾，則呼天地父母，自古而然。今世諱避，觸途急切。而江東\r\n士庶，痛則稱檷。檷是父之廟號，父在無容稱廟，父歿何容輒呼？《蒼頡\r\n篇》有侑字，《訓詁》云：「痛而謼也，音羽罪反。」今北人痛則呼之。\r\n《聲類》音於耒反，今南人痛或呼之。此二音隨其鄉俗，並可行也。梁世\r\n被繫劾者，子孫弟侄，皆詣闕三日，露跣陳謝；子孫有官，自陳解職。子\r\n則草屩麤衣，蓬頭垢面，周章道路，要候執事，叩頭流血，申訴冤枉。若\r\n配徒隸，諸子並立草庵於所署門，不敢寧宅，動經旬日，官司驅遣，然後\r\n始退。江南諸憲司彈人事，事雖不重，而以教義見辱者，或被輕系而身死\r\n獄戶者，皆為怨讎，子孫三世不交通矣。到洽為御史中丞，初欲彈劉孝綽\r\n，其兄溉先與劉善，苦諫不得，乃詣劉涕泣告別而去。\r\n    兵兇戰危，非安全之道。古者，天子喪服以臨師，將軍鑿兇門而出。\r\n父祖伯叔，若在軍陣，貶損自居，不宜奏樂燕會及婚冠吉慶事也。若居圍\r\n城之中，憔悴容色，除去飾玩，常為臨深履薄之狀焉。父母疾篤，醫雖賤\r\n雖少，則涕泣而拜之，以求哀也。梁孝元在江州，嘗有不豫；世子方等親\r\n拜中兵參軍李猷焉。\r\n    四海之人，結為兄弟，亦何容易。必有志均義敵，令終如始者，方可\r\n議之。一爾之後，命子拜伏，呼為丈人，申父友之敬；身事彼親，亦宜加\r\n禮。比見北人，甚輕此節，行路相逢，便定昆季，望年觀貌，不擇是非，\r\n至有結父為兄，托子為弟者。\r\n    昔者，周公一沐三握發，一飯三吐餐，以接白屋之士，一日所見者七\r\n十餘人。晉文公以沐辭豎頭須，致有圖反之誚。門不停賓，古所貴也。失\r\n教之家，閽寺無禮，或以主君寢食嗔怒，拒客未通，江南深以為恥。黃門\r\n侍郎裴之禮，號善為士大夫，有如此輩，對賓杖之；其門生僮僕，接於他\r\n人，折旋俯仰，辭色應對，莫不肅敬，與主無別也。\r\n\r\n慕賢第七\r\n\r\n    古人云：「千載一聖，猶旦暮也；五百年一賢，猶比髆也。」言聖賢\r\n之難得，疏闊如此。儻遭不世明達君子，安可不攀附景仰之乎？吾生於亂\r\n世，長於戎馬，流離播越，聞見已多；所值名賢，未嘗不心醉魂迷嚮慕之\r\n也。人在年少，神情未定，所與款狎，熏漬陶染，言笑舉動，無心於學，\r\n潛移暗化，自然似之；何況操履藝能，較明易習者也？是以與善人居，如\r\n入芝蘭之室，久而自芳也；與惡人居，如入鮑魚之肆，久而自臭也。墨子\r\n悲於染絲，是之謂矣。君子必慎交遊焉。孔子曰：「無友不如己者。」顏\r\n、閔之徒，何可世得！但優於我，便足貴之。\r\n    世人多蔽，貴耳賤目，重遙輕近。少長周旋，如有賢哲，每相狎侮，\r\n不加禮敬；他鄉異縣，微借風聲，延頸企踵，甚於饑渴。校其長短，核其\r\n精麤，或彼不能如此矣。所以魯人謂孔子為東家丘，昔虞國宮之奇，少長\r\n於君，君狎之，不納其諫，以至亡國，不可不留心也。\r\n    用其言，棄其身，古人所恥。凡有一言一行，取於人者，皆顯稱之，\r\n不可竊人之美，以為己力；雖輕雖賤者，必歸功焉。竊人之財，刑辟之所\r\n處；竊人之美，鬼神之所責。\r\n    梁孝元前在荊州，有丁覘者，洪亭民耳，頗善屬文，殊工草隸；孝元\r\n書記，一皆使之。軍府輕賤，多未之重，恥令子弟以為楷法，時云：「丁\r\n君十紙，不敵王褒數字。」吾雅愛其手跡，常所寶持。孝元嘗遣典簽惠編\r\n送文章示蕭祭酒，祭酒問云：「君王比賜書翰，及寫詩筆，殊為佳手，姓\r\n名為誰？那得都無聲問？」編以實答。子雲歎曰：「此人後生無比，遂不\r\n為世所稱，亦是奇事。」於是聞者稍復刮目。稍仕至尚書儀曹郎，末為晉\r\n安王侍讀，隨王東下。及西臺陷歿，簡牘湮散，丁亦尋卒於揚州；前所輕\r\n者，後思一紙，不可得矣。\r\n    侯景初入建業，臺門雖閉，公私草擾，各不自全。太子左衛率羊侃坐\r\n東掖門，部分經略，一宿皆辦，遂得百餘日抗拒兇逆。於時，城內四萬許\r\n人，王公朝士，不下一百，便是恃侃一人安之，其相去如此。古人云：「\r\n巢父、許由，讓於天下；市道小人，爭一錢之利。」亦已懸矣。\r\n    齊文宣帝即位數年，便沈湎縱恣，略無綱紀；尚能委政尚書令楊遵彥\r\n，內外清謐，朝野晏如，各得其所，物無異議，終天保之朝。遵彥後為孝\r\n昭所戮，刑政於是衰矣。斛律明月齊朝折沖之臣，無罪被誅，將士解體，\r\n周人始有吞齊之志，關中至今譽之。此人用兵，豈止萬夫之望而已哉！國\r\n之存亡，係其生死。\r\n    張延雋之為晉州行臺左丞，匡維主將，鎮撫疆埸，儲積器用，愛活黎\r\n民，隱若敵國矣。群小不得行志，同力遷之；既代之後，公私擾亂，周師\r\n一舉，此鎮先平。齊亡之跡，啟於是矣。\r\n\r\n\r\n\r\n\r\n\r\n\r\nVolumes 3-4\r\n\r\n顏氏家訓   北齊   顏之推\r\n\r\n卷三、卷四\r\n\r\n卷第三　勉學\r\n\r\n勉學第八\r\n\r\n    自古明王聖帝，猶須勤學，況凡庶乎！此事遍於經史，吾亦不能鄭重\r\n，聊舉近世切要，以啟寤汝耳。士大夫子弟，數歲已上，莫不被教，多者\r\n或至《禮》、《傳》，少者不失《詩》、《論》。及至冠婚，體性稍定；\r\n因此天機，倍須訓誘。有志尚者，遂能磨礪，以就素業；無履立者，自茲\r\n墮慢，便為凡人。人生在世，會當有業：農民則計量耕稼，商賈則討論貨\r\n賄，工巧則致精器用，伎藝則沈思法術，武夫則慣習弓馬，文士則講議經\r\n書。多見士大夫恥涉農商，差務工伎，射則不能穿札，筆則纔記姓名，飽\r\n食醉酒，忽忽無事，以此銷日，以此終年。或因家世餘緒，得一階半級，\r\n便自為足，全忘修學；及有吉兇大事，議論得失，蒙然張口，如坐雲霧；\r\n公私宴集，談古賦詩，塞默低頭，欠伸而已。有識旁觀，代其入地。何惜\r\n數年勤學，長受一生愧辱哉！\r\n    梁朝全盛之時，貴遊子弟，多無學術，至於諺云：「上車不落則著作\r\n，體中何如則秘書。」無不熏衣剃面，傅粉施朱，駕長簷車，跟高齒屐，\r\n坐  （棋）子方褥，憑斑絲隱囊，列器玩於左右，從容出入，望若神仙。\r\n明經求第，則顧人答策；三九公讌，則假手賦詩。當爾之時，亦快士也。\r\n及離亂之後，朝市遷革，銓衡選舉，非復曩者之親；當路秉權，不見昔時\r\n之黨。求諸身而無所得，施之世而無所用。被褐而喪珠，失皮而露質，兀\r\n若枯木，泊若窮流，鹿獨戎馬之間，轉死溝壑之際。當爾之時，誠駑材也\r\n。有學藝者，觸地而安。自荒亂已來，諸見俘虜。雖百世小人，知讀《論\r\n語》、《孝經》者，尚為人師；雖千載冠冕，不曉書記者，莫不耕田養馬\r\n。以此觀之，安可不自勉耶？若能常保數百卷書，千載終不為小人也。\r\n    夫明六經之指，涉百家之書，縱不能增益德行，敦厲風俗，猶為一藝\r\n，得以自資。父兄不可常依，鄉國不可常保，一旦流離，無人庇蔭，當自\r\n求諸身耳。諺曰：「積財千萬，不如薄伎在身。」伎之易習而可貴者，無\r\n過讀書也。世人不問愚智，皆欲識人之多，見事之廣，而不肯讀書，是猶\r\n求飽而嬾營饌，欲暖而惰裁衣也。夫讀書之人，自羲、農已來，宇宙之下\r\n，凡識幾人，凡見幾事，生民之成敗好惡，固不足論，天地所不能藏，鬼\r\n神所不能隱也。\r\n    有客難主人曰：「吾見彊弩長戟，誅罪安民，以取公侯者有矣；文義\r\n習吏，匡時富國，以取卿相者有矣；學備古今，才兼文武，身無祿位，妻\r\n子饑寒者，不可勝數，安足貴學乎？」主人對曰：「夫命之窮達，猶金玉\r\n木石也；脩以學藝，猶磨瑩雕刻也。金玉之磨瑩，自美其礦璞，木石之段\r\n塊，自醜其雕刻；安可言木石之雕刻，乃勝金玉之礦璞哉？不得以有學之\r\n貧賤，比於無學之富貴也。且負甲為兵，咋筆為吏，身死名滅者如牛毛，\r\n角立傑出者如芝草；握素披黃，吟道詠德，苦辛無益者如日蝕，逸樂名利\r\n者如秋荼，豈得同年而語矣。且又聞之：生而知之者上，學而知之者次。\r\n所以學者，欲其多知明達耳。必有天才，拔群出類，為將則闇與孫武、吳\r\n起同術，執政則懸得管仲、子產之教，雖未讀書，吾亦謂之學矣。今子即\r\n不能然，不師古之蹤跡，猶蒙被而臥耳。\r\n    人見鄰里親戚有佳快者，使子弟慕而學之，不知使學古人，何其蔽也\r\n哉？世人但見跨馬被甲，長槊彊弓，便云我能為將；不知明乎天道，辯乎\r\n地利，比量逆順，鑒達興亡之妙也。但知承上接下，積財聚谷，便云我能\r\n為相；不知敬鬼事神，移風易俗，調節陰陽，薦舉賢聖之至也。但知私財\r\n不入，公事夙辦，便云我能治民；不知誠己刑物，執轡如組，反風滅火，\r\n化鴟為鳳之術也。但知抱令守律，早刑晚捨，便云我能平獄；不知同轅觀\r\n罪，分劍追財，假言而姦露，不問而情得之察也。爰及農商工賈，廝役奴\r\n隸，釣魚屠肉，飯牛牧羊，皆有先達，可為師表，博學求之，無不利於事\r\n也。\r\n    夫所以讀書學問，本欲開心明目，利於行耳。未知養親者，欲其觀古\r\n人之先意承顏，怡聲下氣，不憚劬勞，以致甘  ，惕然慚懼，起而行之也\r\n；未知事君者，欲其觀古人之守職無侵，見危授命，不忘誠諫，以利社稷\r\n，惻然自念，思欲效之也；素驕奢者，欲其觀古人之恭儉節用，卑以自牧\r\n，禮為教本，敬者身寒，瞿然自失，斂容抑志也；素鄙吝者，欲其觀古人\r\n之貴義輕財，少私寡慾，忌盈惡滿，賙窮恤匱，赧然悔恥，積而能散也；\r\n素暴悍者，欲其觀古人之小心黜己，齒弊舌存，含垢藏疾，尊賢容眾，苶\r\n然沮喪，若不勝衣也；素怯懦者，欲其觀古人之達生委命，彊毅正直，立\r\n言必信，求福不回，勃然奮厲，不可恐懾也：歷茲以往，百行皆然。縱不\r\n能淳，去泰去甚。學之所知，施無不達。世人讀書者，但能言之，不能行\r\n之，忠孝無聞，仁義不足；加以斷一條訟，不必得其理；宰千戶縣，不必\r\n理其民；問其造屋，不必知楣橫而梲豎也；問其為田，不必知稷早而黍遲\r\n也；吟嘯談謔，諷詠辭賦，事既優閑，材增迂誕，軍國經綸，略無施用：\r\n故為武人俗吏所共嗤詆，良由是乎！\r\n    夫學者所以求益耳。見人讀數十卷書，便自高大，凌忽長者，輕慢同\r\n列；人疾之如讎敵，惡之如鴟梟。如此以學自損，不如無學也。\r\n    古之學者為己，以補不足也；今之學者為人，但能說之也。古之學者\r\n為人，行道以利世也；今之學者為己，脩身以求進也。夫學者猶種樹也，\r\n春玩其華，秋登其實；講論文章，春華也，脩身利行，秋實也。\r\n    人生小幼，精神專利，長成已後，思慮散逸，固須早教，勿失機也。\r\n吾七歲時，誦〈靈光殿賦〉，至於今日，十年一理，猶不遺忘；二十之外\r\n，所誦經書，一月廢置，便至荒蕪矣。然人有坎壈，失於盛年，猶當晚學\r\n，不可自棄。孔子云：「五十以學《易》，可以無大過矣。」魏武、袁遺\r\n，老而彌篤，此皆少學而至老不倦也。曾子七十乃學，名聞天下；荀卿五\r\n十，始來遊學，猶為碩儒；公孫弘四十餘，方讀《春秋》，以此遂登丞相\r\n；朱雲亦四十，始學《易》、《論語》；皇甫謐二十，始受《孝經》、《\r\n論語》：皆終成大儒，此並早迷而晚寤也。世人婚冠未學，便稱遲暮，因\r\n循面牆，亦為愚耳。幼而學者，如日出之光，老而學者，如秉燭夜行，猶\r\n賢乎瞑目而無見者也。\r\n    學之興廢，隨世輕重。漢時賢俊，皆以一經弘聖人之道，上明天時，\r\n下該人事，用此致卿相者多矣。末俗已來不復爾，空守章句，但誦師言，\r\n施之世務，殆無一可。故士大夫子弟，皆以博涉為貴，不肯專儒。梁朝皇\r\n孫以下，總丱之年，必先入學，觀其志尚，出身已後，便從文史，略無卒\r\n業者。冠冕為此者，則有何胤、劉瓛、明山賓、周捨、朱異、周弘正、賀\r\n琛、賀革、蕭子政、劉絛等，兼通文史，不徒講說也。洛陽亦聞崔浩、張\r\n偉、劉芳，鄴下又見邢子才：此四儒者，雖好經術，亦以才博擅名。如此\r\n諸賢，故為上品，以外率多田野閒人，音辭鄙陋，風操蚩拙，相與專固，\r\n無所堪能，問一言輒酬數百，責其指歸，或無要會。鄴下諺云：「博士買\r\n驢，書券三紙，未有驢字。」使汝以此為師，令人氣塞。孔子曰：「學也\r\n祿在其中矣。」今勤無益之事，恐非業也。夫聖人之書，所以設教，但明\r\n練經文，粗通注義，常使言行有得，亦足為人；何必「仲尼居」即須兩紙\r\n疏義，燕寢講堂，亦復何在？以此得勝，寧有益乎？光陰可惜，譬諸逝水\r\n。當博覽機要，以濟功業；必能兼美，吾無閒焉。\r\n    俗間儒士，不涉群書，經緯之外，義疏而已。吾初入鄴，與博陵崔文\r\n彥交遊，嘗說《王粲集》中難鄭玄《尚書》事。崔轉為諸儒道之，始將發\r\n口，懸見排蹙，云：「文集只有詩賦銘誄，豈當論經書事乎？且先儒之中\r\n，未聞有王粲也。」崔笑而退，竟不以《粲集》示之。魏收之在議曹，與\r\n諸博士議宗廟事，引據《漢書》，博士笑曰：「未聞漢書得證經術。」收\r\n便忿怒，都不復言，取〈韋玄成傳〉，擲之而起。博士一夜共披尋之，達\r\n明，乃來謝曰：「不謂玄成如此學也。」\r\n    夫老、莊之書，蓋全真養性，不肯以物累己也。故藏名柱史，終蹈流\r\n沙；匿跡漆園，卒辭楚相，此任縱之徒耳。何晏、王弼，祖述玄宗，遞相\r\n誇尚，景附草靡，皆以農、黃之化，在乎己身，周、孔之業，棄之度外。\r\n而平叔以黨曹爽見誅，觸死權之網也；輔嗣以多笑人被疾，陷好勝之阱也\r\n；山巨源以蓄積取譏，背多藏厚亡之文也；夏侯玄以才望被戮，無支離擁\r\n腫之鑒也；荀奉倩喪妻，神傷而卒，非鼓缶之情也；王夷甫悼子，悲不自\r\n勝，異東門之達也；嵇叔夜排俗取禍，豈和光同塵之流也；郭子玄以傾動\r\n專勢，寧後身外己之風也；阮嗣宗沈酒荒迷，乖畏途相誡之譬也；謝幼輿\r\n贓賄黜削，違棄其餘魚之旨也：彼諸人者，並其領袖，玄宗所歸。其餘桎\r\n梏塵滓之中，顛仆名利之下者，豈可備言乎！直取其清談雅論，剖玄析微\r\n，賓主往復，娛心悅耳，非濟世成俗之要也。洎於梁世，茲風復闡，《莊\r\n》、《老》、《周易》，總謂三玄。武皇、簡文，躬自講論。周弘正奉贊\r\n大猷，化行都邑，學徒千餘，實為盛美。元帝在江、荊間，復所愛習，召\r\n置學生，親為教授，廢寢忘食，以夜繼朝，至乃倦劇愁憤，輒以講自釋。\r\n吾時頗預末筵，親承音旨，性既頑魯，亦所不好云。\r\n    齊孝昭帝侍婁太后疾，容色憔悴，服膳減損。徐之才為灸兩穴，帝握\r\n拳代痛，爪入掌心，血流滿手。後既痊癒，帝尋疾崩，遺詔恨不見山陵之\r\n事。其天性至孝如彼，不識忌諱如此，良由無學所為。若見古人之譏欲母\r\n早死而悲哭之，則不發此言也。孝為百行之首，猶須學以修飾之，況餘事\r\n乎！\r\n    梁元帝嘗為吾說：「昔在會稽，年始十二，便已好學。時又患疥，手\r\n不得拳，膝不得屈。閑齋張葛幃避蠅獨坐，銀甌貯山陰甜酒，時復進之，\r\n以自寬痛。率意自讀史書，一日二十卷，既未師受，或不識一字，或不解\r\n一語，要自重之，不知厭倦。」帝子之尊，童稚之逸，尚能如此，況其庶\r\n士，冀以自達者哉？\r\n    古人勤學，有握錐投斧，照雪聚螢，鋤則帶經，牧則編簡，亦為勤篤\r\n。梁世彭城劉綺，交州刺史勃之孫，早孤家貧，燈燭難辦，常買荻尺寸折\r\n之，然明夜讀。孝元初出會稽，精選寮寀，綺以才華，為國常侍兼記室，\r\n殊蒙禮遇，終於金紫光祿。義陽朱詹，世居江陵，後出揚都，好學，家貧\r\n無資，累日不爨，乃時吞紙以實腹。寒無氈被，抱犬而臥。犬亦饑虛，起\r\n行盜食，呼之不至，哀聲動鄰，猶不廢業，卒成學士，官至鎮南錄事參軍\r\n，為孝元所禮。此乃不可為之事，亦是勤學之一人。東莞臧逢世，年二十\r\n餘，欲讀班固《漢書》，苦假借不久，乃就姊夫劉緩乞丐客刺書翰紙末，\r\n手寫一本，軍府服其志尚，卒以《漢書》聞。\r\n    齊有宦者內參田鵬鸞，本蠻人也。年十四五，初為閽寺，便知好學，\r\n懷袖握書，曉夕諷誦。所居卑末，使彼苦辛，時伺閒隙，周章詢請。每至\r\n文林館，氣喘汗流，問書之外，不暇他語。及睹古人節義之事，未嘗不感\r\n激沈吟久之。吾甚憐愛，倍加開獎。後被賞遇，賜名敬宣，位至侍中開府\r\n。後主之奔青州，遣其西出，參伺動靜，為周軍所獲。問齊主何在，紿云\r\n：「已去，計當出境。」疑其不信，歐捶服之，每折一支，辭色愈厲，竟\r\n斷四體而卒。蠻夷童丱，猶能以學成忠，齊之將相，比敬宣之奴不若也。\r\n    鄴平之後，見徙入關。思魯嘗謂吾曰：「朝無祿位，家無積財，當肆\r\n筋力，以申供養。每被課篤，勤勞經史，未知為子，可得安乎？」吾命之\r\n曰：「子當以養為心，父當以學為教。使汝棄學徇財，豐吾衣食，食之安\r\n得甘？衣之安得暖？若務先王之道，紹家世之，藜羹縕褐，我自欲之。」\r\n    《書》曰：「好問則裕。」《禮》云：「獨學而無友，則孤陋而寡聞\r\n。」蓋須切磋相起明也。見有閉門讀書，師心自是，稠人廣坐，謬誤差失\r\n者多矣。《穀梁傳》稱公子友與莒挐相搏，左右呼曰「孟勞」。「孟勞」\r\n者，魯之寶刀名，亦見《廣雅》。近在齊時，有姜仲岳謂：「『孟勞』者\r\n，公子左右，姓孟名勞，多力之人，為國所寶。」與吾苦諍。時清河郡守\r\n邢峙，當世碩儒，助吾證之，赧然而伏。又《三輔決錄》云：「靈帝殿柱\r\n題曰：『堂堂乎張，京兆田郎。』」蓋引《論語》，偶以四言，目京兆人\r\n田鳳也。有一才士，乃言：「時張京兆及田郎二人皆堂堂耳。」聞吾此說\r\n，初大驚駭，其後尋媿悔焉。江南有一權貴，讀誤本〈蜀都賦〉注，解「\r\n蹲鴟，芋也」，乃為「羊」字；人饋羊肉，答書云：「損惠蹲鴟。」舉朝\r\n驚駭，不解事義，久後尋跡，方知如此。元氏之世，在洛京時，有一才學\r\n重臣，新得史記音，而頗紕繆，誤反「顓頊」字，頊當為許錄反，錯作許\r\n緣反，遂謂朝士言：「從來謬音『專旭』，當音『專翾』耳。」此人先有\r\n高名，翕然信行；期年之後，更有碩儒，苦相究討，方知誤焉。《漢書．\r\n王莽贊》云：「紫色蛙聲，余分閏位。」謂以偽亂真耳。昔吾嘗共人談書\r\n，言及王莽形狀，有一俊士，自許史學，名價甚高，乃云：「王莽非直鴟\r\n目虎吻，亦紫色蛙聲。」又〈禮樂志〉云：「給太官挏馬酒。」李奇註：\r\n「以馬乳為酒也，揰挏乃成。」二字並從手。揰挏，此謂撞搗挺挏之，今\r\n為酪酒亦然。向學士又以為種桐時，太官釀馬酒乃熟。其孤陋遂至於此。\r\n太山羊肅，亦稱學問，讀〈潘岳賦〉：「周文弱枝之棗」，為杖策之杖；\r\n《世本》：「官成造歷。」以歷為碓磨之磨。\r\n    談說製文，援引古昔，必須眼學，勿信耳受。江南閭裡閒，士大夫或\r\n不學問，羞為鄙朴，道聽塗說，強事飾辭：呼征質為周、鄭，謂霍亂為博\r\n陸，上荊州必稱陝西，下揚都言去海郡，言食則餬口，道錢則孔方，問移\r\n則楚丘，論婚則宴爾，及王則無不仲宣，語劉則無不公幹。凡有一二百件\r\n，傳相祖述，尋問莫知原由，施安時復失所。莊生有乘時鵲起之說，故謝\r\n朓詩曰：「鵲起登吳臺。」吾有一親表，作〈七夕詩〉云：「今夜吳臺鵲\r\n，亦共往填河。」《羅浮山記》云：「望平地樹如薺。」故戴暠詩云：「\r\n長安樹如薺。」又鄴下有一人〈詠樹詩〉云：「遙望長安薺。」又嘗見謂\r\n矜誕為誇毗，呼高年為富有春秋，皆耳學之過也。\r\n    夫文字者，墳籍根本。世之學徒，多不曉字：讀五經者，是徐邈而非\r\n許慎；習賦誦者，信褚詮而忽呂忱；明《史記》者，專徐、鄒而廢篆籀；\r\n學《漢書》者，悅應、蘇而略《蒼》、《雅》。不知書音是其枝葉，小學\r\n乃其宗系。至見服虔、張揖音義則貴之，得《通俗》、《廣雅》而不屑。\r\n一手之中，向背如此，況異代各人乎？\r\n    夫學者貴能博聞也。郡國山川，官位姓族，衣服飲食，器皿制度，皆\r\n欲根尋，得其原本；至於文字，忽不經懷，己身姓名，或多乖舛，縱得不\r\n誤，亦未知所由。近世有人為子制名：兄弟皆山傍立字，而有名峙者；兄\r\n弟皆手傍立字，而有名機者；兄弟皆手傍立字，而有名凝者。名儒碩學，\r\n此例甚多。若有知吾鍾之不調，一何可笑！\r\n    吾嘗從齊主幸并州，自井陘關入上艾縣，東數十里，有獵閭村。後百\r\n官受馬糧在晉陽東百餘里亢仇城側。並不識二所本是何地，博求古今，皆\r\n未能曉。及檢《字林》、《韻集》，乃知獵閭是舊  余聚，亢仇舊是     亭，悉屬上艾。時太原王劭欲撰鄉邑記注，因此二名聞之，大喜。\r\n    吾初讀《莊子》「螝二首」，《韓非子》曰：「蟲有螝者，一身兩口\r\n，爭食相齕，遂相殺也」，茫然不識此字何音，逢人輒問，了無解者。案\r\n：《爾雅》諸書，蠶蛹名螝，又非二首兩口貪害之物。後見《古今字詁》\r\n，此亦古之虺字，積年凝滯，豁然霧解。\r\n    嘗游趙州，見柏人城北有一小水，土人亦不知名。後讀城西門徐整碑\r\n云：「  流東指。」眾皆不識。吾案《說文》，此字古魄字也。  ，淺水\r\n貌。此水漢來本無名矣，直以淺貌目之，或當即以 為名乎？\r\n    世中書翰，多稱勿勿，相承如此，不知所由，或有妄言此忽忽之殘缺\r\n耳。案：《說文》：「勿者，州裡所建之旗也，像其柄及三斿之形，所以\r\n趣民事。故 （忽）遽者稱為勿勿。」\r\n    吾在益州，與數人同坐，初晴日晃，見地上小光，問左右：「此是何\r\n物？」有一蜀豎就視，答云：「是豆逼耳。」相顧愕然，不知所謂。命取\r\n將來，乃小豆也。窮訪蜀士，呼粒為逼，時莫之解。吾云：「《三蒼》、\r\n《說文》，此字白下為匕，皆訓粒，《通俗文》音方力反。」眾皆歡悟。\r\n    愍楚友婿竇如同從河州來，得一青鳥，馴養愛翫，舉俗呼之為鶡。吾\r\n曰：「鶡出上黨，數曾見之，色並黃黑，無駁雜也。故陳思王〈鶡賦〉云\r\n：『揚玄黃之勁羽。』」試檢《說文》：「  雀似鶡而青，出羌中。」韻\r\n集音介。此疑頓釋。\r\n    梁世有蔡朗者諱純，既不涉學，遂呼純為露葵。面牆之徒，遞相倣傚\r\n。承聖中，遣一士大夫聘齊，齊主客郎李恕問梁使曰：「江南有露葵否？\r\n」答曰:「 露葵是蓴，水鄉所出。卿今食者綠葵菜耳。」李亦學問，但不\r\n測彼之深淺，乍聞無以竅究。\r\n    思魯等姨夫彭城劉靈，嘗與吾坐，諸子侍焉。吾問儒行、敏行曰：「\r\n凡字與諮議名同音者，其數多少，能盡識乎？」答曰：「未之究也，請導\r\n示之。」吾曰：「凡如此例，不預研檢，忽見不識，誤以問人，反為無賴\r\n所欺，不容易也。」因為說之，得五十許字。諸劉歎曰：「不意乃爾！」\r\n若遂不知，亦為異事。\r\n    校定書籍，亦何容易，自揚雄、劉向，方稱此職耳。觀天下書未遍，\r\n不得妄下雌黃。或彼以為非，此以為是；或本同末異；或兩文皆欠，不可\r\n偏信一隅也。\r\n\r\n卷第四　文章　名實　涉務\r\n\r\n文章第九\r\n\r\n    夫文章者，原出五經：詔命策檄，生於《書》者也；序述論議，生於\r\n《易》者也；歌詠賦頌，生於《詩》者也；祭祀哀誄，生於《禮》者也；\r\n書奏箴銘，生於《春秋》者也。朝廷憲章，軍旅誓誥，敷顯仁義，發明功\r\n德，牧民建國，施用多途。至於陶冶性靈，從容諷諫，入其滋味，亦樂事\r\n也。行有餘力，則可習之。然而自古文人，多陷輕薄：屈原露才揚己，顯\r\n暴君過；宋玉體貌容冶，見遇俳優；東方曼倩，滑稽不雅；司馬長卿，竊\r\n貲無操；王褒過章僮約；揚雄德敗美新；李陵降辱夷虜；劉歆反覆莽世；\r\n傅毅黨附權門；班固盜竊父史；趙元叔抗竦過度；馮敬通浮華擯壓；馬季\r\n長佞媚獲誚；蔡伯喈同惡受誅；吳質詆忤鄉里；曹植悖慢犯法；杜篤乞假\r\n無厭；路粹隘狹已甚；陳琳實號麤疏；繁欽性無檢格；劉楨屈強輸作；王\r\n粲率躁見嫌；孔融、檷衡，誕傲致殞；楊修、丁廙，扇動取斃；阮籍無禮\r\n敗俗；嵇康凌物兇終；傅玄忿斗免官；孫楚矜誇凌上；陸機犯順履險；潘\r\n岳干沒取危；顏延年負氣摧黜；謝靈運空疏亂紀；王元長兇賊自詒；謝玄\r\n暉侮慢見及。凡此諸人，皆其翹秀者，不能悉記，大較如此。至於帝王，\r\n亦或未免。自昔天子而有才華者，唯漢武、魏太祖、文帝、明帝、宋孝武\r\n帝，皆負世議，非懿德之君也。自子游、子夏、荀況、孟軻、枚乘、賈誼\r\n、蘇武、張衡、左思之儔，有盛名而免過患者，時復聞之，但其損敗居多\r\n耳。每嘗思之，原其所積，文章之體，標舉興會，發引性靈，使人矜伐，\r\n故忽於持操，果於進取。今世文士，此患彌切，一事愜當，一句清巧，神\r\n厲九霄，志凌千載，自吟自賞，不覺更有傍人。加以砂礫所傷，慘於矛戟\r\n，諷刺之禍，速乎風塵，深宜防慮，以保元吉。\r\n    學問有利鈍，文章有巧拙。鈍學累功，不妨精熟；拙文研思，終歸蚩\r\n鄙。但成學士，自足為人。必乏天才，勿強操筆。吾見世人，至無才思，\r\n自謂清華，流布醜拙，亦以眾矣，江南號為詅癡符。近在并州，有一士族\r\n，好為可笑詩賦，誂撇邢、魏諸公，眾共嘲弄，虛相贊說，便擊牛釃酒，\r\n招延聲譽。其妻，明鑒婦人也，泣而諫之。此人歎曰：「才華不為妻子所\r\n容，何況行路！」至死不覺。自見之謂明，此誠難也。\r\n    學為文章，先謀親友，得其評裁，知可施行，然後出手；慎勿師心自\r\n任，取笑旁人也。自古執筆為文者，何可勝言。然至於宏麗精華，不過數\r\n十篇耳。但使不失體裁，辭意可觀，便稱才士；要須動俗蓋世，亦俟河之\r\n清乎！\r\n    不屈二姓，夷、齊之節也；何事非君，伊、箕之義也。自春秋已來，\r\n家有奔亡，國有吞滅，君臣固無常分矣；然而君子之交絕無惡聲，一旦屈\r\n膝而事人，豈以存亡而改慮？陳孔璋居袁裁書，則呼操為豺狼；在魏制檄\r\n，則目紹為蛇虺。在時君所命，不得自專，然亦文人之巨患也，當務從容\r\n消息之。\r\n    或問揚雄曰：「吾子少而好賦？」雄曰：「然。童子彫蟲篆刻，壯夫\r\n不為也。」余竊非之曰：虞舜歌〈南海〉之詩，周公作〈鴟鴞〉之詠，吉\r\n甫、史克〈雅〉、〈頌〉之美者，未聞皆在幼年累德也。孔子曰：「不學\r\n《詩》，無以言。」「自衛返魯，樂正，〈雅〉、〈頌〉各得其所。」大\r\n明孝道，引詩證之。揚雄安敢忽之也？若論「詩人之賦麗以則，辭人之賦\r\n麗以淫」，但知變之而已，又未知雄自為壯夫何如也？著〈劇秦美新〉，\r\n妄投於閣，周章怖懾，不達天命，童子之為耳。桓譚以勝老子，葛洪以方\r\n仲尼，使人歎息。此人直以曉算術，解陰陽，故著《太玄經》，數子為所\r\n惑耳；其遺言余行，孫卿、屈原之不及，安敢望大聖之清塵？且《太玄》\r\n今竟何用乎？不啻覆醬瓿而已。\r\n    齊世有席毗者，清干之士，官至行台尚書，嗤鄙文學，嘲劉逖云：「\r\n君輩辭藻，譬若榮華，須臾之翫，非宏才也；豈比吾徒千丈松樹，常有風\r\n霜，不可凋悴矣！」劉應之曰：「既有寒木，又發春華，何如也？」席笑\r\n曰：「可矣哉！」\r\n    凡為文章，猶人乘騏驥，雖有逸氣，當以銜勒制之，勿使流亂軌躅，\r\n放意填坑岸也！\r\n    文章當以理致為心腎，氣調為筋骨，事義為皮膚，華麗為冠冕。今世\r\n相承，趨本棄末，率多浮艷。辭與理競，辭勝而理伏；事與才爭，事繁而\r\n才損。放逸者流宕而忘歸，穿鑿者補綴而不足。時俗如此，安能獨違？但\r\n務去泰去甚耳。必有盛才重譽，改革體裁者，實吾所希。\r\n    古人之文，宏材逸氣，體度風格，去今實遠；但緝綴疏朴，未為密緻\r\n耳。今世音律諧靡，章句偶對，諱避精詳，賢於往昔多矣。宜以古之制裁\r\n為本，今之辭調為末，並須兩存，不可偏棄也。\r\n    吾家世文章，甚為典正，不從流俗；梁孝元在蕃邸時，撰《西府新文\r\n》，訖無一篇見錄者，亦以不偶於世，無鄭、衛之音故也。有詩賦銘誄書\r\n表啟疏二十卷，吾兄弟始在草土，並未得編次，便遭火蕩盡，竟不傳於世\r\n。銜酷茹恨，徹於心髓！操行見於《梁史．文士傳》及孝元《懷舊志》。\r\n    沈隱侯曰：「文章當從三易：易見事，一也；易識字，二也；易讀誦\r\n，三也。」邢子才常曰：「沈侯文章，用事不使人覺，若胸憶語也。」深\r\n以此服之。祖孝征亦嘗謂吾曰：「沈詩云：『崖傾護石髓。』此豈似用事\r\n邪？」\r\n    邢子才、魏收俱有重名，時俗准的，以為師匠。邢賞服沈約而輕任昉\r\n，魏愛慕任昉而毀沈約，每於談讌，辭色以之。鄴下紛紜，各有朋黨。祖\r\n孝征嘗謂吾曰：「任、沈之是非，乃邢、魏之優劣也。」\r\n    《吳均集》有〈破鏡賦〉。昔者，邑號朝歌，顏淵不舍；里名勝母，\r\n曾子斂襟：蓋忌夫惡名之傷實也。破鏡乃兇逆之獸，事見《漢書》，為文\r\n幸避此名也。比世往往見有和人詩者，題雲敬同，《孝經》云：「資於事\r\n父以事君而敬同。」不可輕言也。梁世費旭詩云：「不知是耶非。」殷澐\r\n詩云：「颻揚雲母舟。」簡文曰：「旭既不識其父，澐又颻揚其母。」此\r\n雖悉古事，不可用也。世人或有文章引《詩》「伐鼓淵淵」者，《宋書》\r\n已有屢游之誚；如此流比，幸須避之。北面事親，別舅摛〈渭陽〉之詠；\r\n堂上養老，送兄賦桓山之悲，皆大失也。舉此一隅，觸塗宜慎。\r\n    江南文制，欲人彈射，知有病累，隨即改之，陳王得之於丁廙也。山\r\n東風俗，不通擊難。吾初入鄴，遂嘗以此忤人，至今為悔；汝曹必無輕議\r\n也。\r\n    凡代人為文，皆作彼語，理宜然矣。至於哀傷兇禍之辭，不可輒代。\r\n蔡邕為胡金盈作〈母靈表頌〉曰：「悲母氏之不永，然委我而夙喪。」又\r\n為胡顥作其父銘曰：「葬我考議郎君。」〈袁三公頌〉曰：「猗歟我祖，\r\n出自有媯。」王粲為潘文則〈思親詩〉云：「躬此勞悴，鞠予小人；庶我\r\n顯妣，克保遐年。」而並載乎邕、粲之集，此例甚眾。古人之所行，今世\r\n以為諱。陳思王〈武帝誄〉，遂深永蟄之思；潘岳〈悼亡賦〉，乃愴手澤\r\n之遺：是方父於蟲，匹婦於考也。蔡邕〈楊秉碑〉云：「統大麓之重。」\r\n潘尼〈贈盧景宣〉詩云：「九五思龍飛。」孫楚王〈驃騎誄〉云：「奄忽\r\n登遐。」陸機〈父誄〉云：「億兆宅心，敦敘百揆。」〈姊誄〉云：「俔\r\n天之和。」今為此言，則朝廷之罪人也。王粲贈〈楊德祖詩〉云：「我君\r\n餞之，其樂洩洩。」不可妄施人子，況儲君乎？\r\n    輓歌辭者，或云古者〈虞殯〉之歌，或云出自田橫之客，皆為生者悼\r\n往告哀之意。陸平原多為死人自歎之言，詩格既無此例，又乖製作本意。\r\n    凡詩人之作，刺箴美頌，各有源流，未嘗混雜，善惡同篇也。陸機為\r\n〈齊謳篇〉，前敘山川物產風教之盛，後章忽鄙山川之情，殊失厥體。其\r\n為〈吳趨行〉，何不陳子光、夫差乎？京洛行，胡不述赧王、靈帝乎？\r\n    自古宏才博學，用事誤者有矣；百家雜說，或有不同，書儻湮滅，後\r\n人不見，故未敢輕議之。今指知決紕繆者，略舉一兩端以為誡。《詩》云\r\n：「有鷕雉鳴。」又曰：「雉鳴求其牡。」《毛傳》亦曰：「鷕，雌雉聲\r\n。」又云：「雉之朝雊，尚求其雌。」鄭玄注〈月令〉亦云：「雊，雄雉\r\n鳴。」潘岳賦曰：「雉鷕鷕以朝雊。」是則混雜其雄雌矣。《詩》云：「\r\n孔懷兄弟。」孔，甚也；懷，思也，言甚可思也。陸機〈與長沙顧母書〉\r\n，述從祖弟士璜死，乃言：「痛心拔腦，有如孔懷。」心既痛矣，即為甚\r\n思，何故方言有如也？觀其此意，當謂親兄弟為孔懷。《詩》云：「父母\r\n孔邇。」而呼二親為孔邇，於義通乎？《異物誌》云：「擁劍狀如蟹，但\r\n一  （螯）偏大爾。」何遜詩云：「躍魚如擁劍。」是不分魚蟹也。《漢\r\n書》：「御史府中列柏樹，常有野鳥數千，棲宿其上，晨去暮來，號朝夕\r\n鳥。」而文士往往誤作烏鳶用之。《抱朴子》說項曼都詐稱得仙，自云：\r\n「仙人以流霞一杯與我飲之，輒不饑渴。」而簡文詩云：「霞流抱樸碗。\r\n」亦猶郭象以惠施之辨為莊周言也。《後漢書》：「囚司徒崔烈以鋃鐺鎖\r\n。」鋃鐺，大鎖也；世間多誤作金銀字。武烈太子亦是數千卷學士，嘗作\r\n詩云：「銀鎖三公腳，刀撞僕射頭。」為俗所誤。\r\n    文章地理，必須愜當。梁簡文〈雁門太守行〉乃云：「鵝軍攻日逐，\r\n燕騎蕩康居，大宛歸善馬，小月送降書。」蕭子暉〈隴頭水〉云：「天寒\r\n隴水急，散漫俱分瀉，北注徂黃龍，東流會白馬。」此亦明珠之纇，美玉\r\n之瑕，宜慎之。\r\n    王籍〈入若耶溪〉詩云：「蟬噪林逾靜，鳥鳴山更幽。」江南以為文\r\n外斷絕，物無異議。簡文吟詠，不能忘之，孝元諷味，以為不可復得，至\r\n《懷舊志》載於籍傳。范陽盧詢祖，鄴下才俊，乃言：「此不成語，何事\r\n於能？」魏收亦然其論。《詩》云：「蕭蕭馬鳴，悠悠旆旌。」《毛傳》\r\n曰：「言不諠嘩也。」吾每歎此解有情致，籍詩生於此耳。\r\n    蘭陵蕭愨，梁室上黃侯之子，工於篇什。嘗有〈秋詩〉云：「芙蓉露\r\n下落，楊柳月中疏。」時人未之賞也。吾愛其蕭散，宛然在目。穎川荀仲\r\n舉、琅邪諸葛漢，亦以為爾。而盧思道之徒，雅所不愜。\r\n    何遜詩實為清巧，多形似之言；揚都論者，恨其每病苦辛，饒貧寒氣\r\n，不及劉孝綽之雍容也。雖然，劉甚忌之，平生誦何詩，常云：「『蘧車\r\n響北闕』，    不道車。」又撰《詩苑》，止取何兩篇，時人譏其不廣。\r\n劉孝綽當時既有重名，無所與讓；唯服謝朓，常以謝詩置幾案間，動靜輒\r\n諷味。簡文愛陶淵明文，亦復如此。江南語曰：「梁有三何，子朗最多。\r\n」三何者，遜及思澄、子朗也。子朗信饒清巧。思澄游廬山，每有佳篇，\r\n亦為冠絕。\r\n\r\n名實第十\r\n\r\n    名之與實，猶形之與影也。德藝周厚，則名必善焉；容色姝麗，則影\r\n必美焉。今不脩身而求令名於世者，猶貌甚惡而責妍影於鏡也。上士忘名\r\n，中士立名，下士竊名。忘名者，體道合德，享鬼神之福佑，非所以求名\r\n也；立名者，脩身慎行，懼榮觀之不顯，非所以讓名也；竊名者，厚貌深\r\n奸，干浮華之虛構，非所以得名也。\r\n    人足所履，不過數寸，然而咫尺之途，必顛蹶於崖岸，拱把之梁，每\r\n沈溺於川谷者，何哉？為其旁無餘地故也。君子之立己，抑亦如之。至誠\r\n之言，人未能信，至潔之行，物或致疑，皆由言行聲名，無餘地也。吾每\r\n為人所毀，常以此自責。若能開方軌之路，廣造舟之航，則仲由之言信，\r\n重於登壇之盟，趙熹之降城，賢於折衝之將矣。\r\n    吾見世人，清名登而金貝入，信譽顯而然諾虧，不知後之矛戟，毀前\r\n之干櫓也。虙子賤云：「誠於此者形於彼。」人之虛實真偽在乎心，無不\r\n見乎跡，但察之未熟耳。一為察之所鑒，巧偽不如拙誠，承之以羞大矣。\r\n伯石讓卿，王莽辭政，當於爾時，自以巧密；後人書之，留傳萬代，可為\r\n骨寒毛豎也。近有大貴，以孝悌著聲，前後居喪，哀毀踰制，亦足以高於\r\n人矣。而嘗於苫塊之中，以巴豆塗臉，遂使成瘡，表哭泣之過。左右童豎\r\n，不能掩之，益使外人謂其居處飲食，皆為不信。以一偽喪百誠者，乃貪\r\n名不已故也。\r\n    有一士族，讀書不過二三百卷，天才鈍拙，而家世殷厚，雅自矜持，\r\n多以酒犢珍玩，交諸名士，甘其餌者，遞共吹噓。朝廷以為文華，亦嘗出\r\n境聘。東萊王韓晉明篤好文學，疑彼製作，多非機杼，遂設讌言，面相討\r\n試。竟日歡諧，辭人滿席，屬音賦韻，命筆為詩，彼造次即成，了非向韻\r\n。眾客各自沈吟，遂無覺者。韓退歎曰：「果如所量！」韓又嘗問曰：「\r\n玉珽杼上終葵首，當作何形？」乃答云：「珽頭曲圜，勢如葵葉耳。」韓\r\n既有學，忍笑為吾說之。\r\n    治點子弟文章，以為聲價，大弊事也。一則不可常繼，終露其情；二\r\n則學者有憑，益不精勵。\r\n    鄴下有一少年，出為襄國令，頗自勉篤。公事經懷，每加撫恤，以求\r\n聲譽。凡遣兵役，握手送離，或齎梨棗餅餌，人人贈別，云：「上命相煩\r\n，情所不忍；道路饑渴，以此見思。」民庶稱之，不容於口。及遷為泗州\r\n別駕，此費日廣，不可常周，一有偽情，觸塗難繼，功績遂損敗矣。\r\n    或問曰：「夫神滅形消，遺聲余價，亦猶蟬殼蛇皮，獸迒鳥跡耳，何\r\n預於死者，而聖人以為名教乎？」對曰：「勸也，勸其立名，則獲其實。\r\n且勸一伯夷，而千萬人立清風矣；勸一季札，而千萬人立仁風矣；勸一柳\r\n下惠，而千萬人立貞風矣；勸一史魚，而千萬人立直風矣。故聖人欲其魚\r\n鱗鳳翼，雜沓參差，不絕於世，豈不弘哉？四海悠悠，皆慕名者，蓋因其\r\n情而致其善耳。抑又論之，祖考之嘉名美譽，亦子孫之冕服牆宇也，自古\r\n及今，獲其庇蔭者亦眾矣。夫修善立名者，亦猶築室樹果，生則獲其利，\r\n死則遺其澤。世之汲汲者，不達此意，若其與魂爽俱升，松柏偕茂者，惑\r\n矣哉！\r\n\r\n涉務第十一\r\n\r\n    士君子之處世，貴能有益於物耳，不徒高談虛論，左琴右書，以費人\r\n君祿位也。國之用材，大較不過六事：一則朝廷之臣，取其鑒達治體，經\r\n綸博雅；二則文史之臣，取其著述憲章，不忘前古；三則軍旅之臣，取其\r\n斷決有謀，強幹習事；四則藩屏之臣，取其明練風俗，清白愛民；五則使\r\n命之臣，取其識變從宜，不辱君命；六則興造之臣，取其程功節費，開略\r\n有術，此則皆勤學守行者所能辨也。人性有長短，豈責具美於六塗哉？但\r\n當皆曉指趣，能守一職，便無媿耳。\r\n    吾見世中文學之士，品藻古今，若指諸掌，及有試用，多無所堪。居\r\n承平之世，不知有喪亂之禍；處廟堂之下，不知有戰陳之急；保俸祿之資\r\n，不知有耕稼之苦；肆吏民之上，不知有勞役之勤，故難可以應世經務也\r\n。晉朝南渡，優借士族；故江南冠帶，有才幹者，擢為令僕已下尚書郎中\r\n書捨人已上，典掌機要。其餘文義之士，多迂誕浮華，不涉世務；纖微過\r\n失，又惜行捶楚，所以處於清高，蓋護其短也。至於臺閣令史，主書監帥\r\n，諸王簽省，並曉習吏用，濟辦時須，縱有小人之態，皆可鞭杖肅督，故\r\n多見委使，蓋用其長也。人每不自量，舉世怨梁武帝父子愛小人而疏士大\r\n夫，此亦眼不能見其睫耳。\r\n    梁世士大夫，皆尚褒衣博帶，大冠高履，出則車輿，入則扶侍，郊郭\r\n之內，無乘馬者。周弘正為宣城王所愛，給一果下馬，常服御之，舉朝以\r\n為放達。至乃尚書郎乘馬，則糾劾之。及侯景之亂，膚脆骨柔，不堪行步\r\n，體羸氣弱，不耐寒暑，坐死倉猝者，往往而然。建康令王復性既儒雅，\r\n未嘗乘騎，見馬嘶歕陸梁，莫不震懾，乃謂人曰：「正是虎，何故名為馬\r\n乎？」其風俗至此。\r\n    古人欲知稼穡之艱難，斯蓋貴谷務本之道也。夫食為民天，民非食不\r\n生矣，三日不粒，父子不能相存。耕種之，茠鉏之，刈獲之，載積之，打\r\n拂之，簸揚之，凡幾涉手，而入倉廩，安可輕農事而貴末業哉？江南朝士\r\n因晉中興，南渡江，卒為羈旅，至今八九世，未有力田，悉資俸祿而食耳\r\n。假令有者，皆信僮僕為之，未嘗目觀起一撥土，耘一株苗；不知幾月當\r\n下，幾月當收，安識世間余務乎？故治官則不了，營家則不辦，皆優閒之\r\n過也。\r\n\r\n\r\n\r\n\r\n\r\n\r\nVolumes 5-6\r\n\r\n顏氏家訓 北齊 顏之推\r\n\r\n卷五、卷六\r\n\r\n卷第五　省事　止足　誡兵　養生　歸心\r\n\r\n省事第十二\r\n\r\n    銘金人云：「無多言，多言多敗；無多事，多事多患。」至哉斯也\r\n！能走者奪其翼，善飛者減其指，有角者無上齒，豐後者無前足，蓋天\r\n道不使物有兼焉也。古人云：「多為少善，不如執一；鼫鼠五能，不成\r\n伎術。」近世有兩人，朗悟士也，性多營綜，略無成名，經不足以待問\r\n，史不足以討論，文章無可傳於集錄，書跡未堪以留愛翫，上筮射六得\r\n三，醫藥治十差五，音樂在數十人下，弓矢在千百人中，天文、畫繪、\r\n  （棋）博，鮮卑語、胡書，煎胡桃油，煉錫為銀，如此之類，略得梗\r\n  （概），皆不通熟。惜乎，以彼神明，若省其異端，當精妙也。\r\n    上書陳事，起自戰國，逮於兩漢，風流彌廣。原其體度：攻人主之\r\n長短，諫諍之徒也；訐群臣之得失，訟訴之類也；陳國家之利害，對策\r\n之伍也；帶私情之與奪，遊說之儔也。總此四塗，賈誠以求位，鬻言以\r\n干祿。或無絲毫之益，而有不省之困，幸而感悟人主，為時所納，初獲\r\n不貲之賞，終陷不測之誅，則嚴助、朱買臣、吾丘壽王、主父偃之類甚\r\n眾。良史所書，蓋取其狂狷一介，論政得失耳，非士君子守法度者所為\r\n也。今世所睹，懷瑾瑜而握蘭桂者，悉恥為之。守門詣闕，獻書言計，\r\n率多空薄，高自矜夸，無經略之大體，鹹秕糠之微事，十條之中，一不\r\n足採，縱合時務，已漏先覺，非謂不知，但患知而不行耳。或被發姦私\r\n，面相酬證，事途迴穴，翻懼  （愆）尤；人主外護聲教，脫加含養，\r\n此乃僥倖之徒，不足與比肩也。\r\n    諫諍之徒，以正人君之失爾，必在得言之地，當盡匡贊之規，不容\r\n苟免偷安，垂頭塞耳；至於就養有方，思不出位，干非其任，斯則罪人\r\n。故〈袁記〉云：「事君，遠而諫，則諂也；近而不諫，則尸利也。」\r\n《論語》曰：「未信而諫，人以為謗己也。」\r\n    君子當守道崇德，蓄價待時，爵祿不登，信由天命。須求趨競，不\r\n顧羞慚，比較材能，斟量功伐，厲色揚聲，東怨西怒；或有劫持宰相瑕\r\n疵，而獲酬謝，或有諠聒時人視聽，求見發遣；以此得官，謂為才力，\r\n何異盜食致飽，竊衣取溫哉！世見躁競得官者，便謂「弗索何獲」；不\r\n知時運之來，不求亦至也。見靜退未遇者，便謂「弗為胡成」；不知風\r\n雲不與，徒求無益也。凡不求而自得，求而不得者，焉可勝算乎！\r\n    齊之季世，多以財貨托附外家，諠動女謁。拜守宰者，印組光華，\r\n車騎輝赫，榮兼九族，取貴一時。而為執政所患，隨而伺察，既以利得\r\n，必以利治，微染風塵，便乖肅正，坑阱殊深，瘡痏未復，縱得免死，\r\n莫不破家，然後噬臍，亦復何及。吾自南及北，未嘗一言與時人論身份\r\n也，不能通達，亦無尤焉。\r\n    王子晉云：「佐饔得嘗，佐鬥得傷。」此言為善則預，為惡則去，\r\n不欲黨人非義之事也。凡損於物，皆無與焉。然而窮鳥入懷，仁人所憫\r\n；況死士歸我，當棄之乎？伍員之托漁舟，季布之入廣柳，孔融之藏張\r\n儉，孫嵩之匿趙岐，前代之所貴，而吾之所行也，以此得罪，甘心瞑目\r\n。至如郭解之代人報讎，灌夫之橫怒求地，遊俠之徒，非君子之所為也\r\n。如有逆亂之行，得  （罪）於君親者，又不足恤焉。親友之迫危難也\r\n，家財己力，當無所吝；若橫生圖計，無理請謁，非吾教也。墨翟之徒\r\n，世謂熱腹，楊朱之侶，世謂冷腸；腸不可冷，腹不可熱，當以仁義為\r\n節文爾。\r\n    前在修文令曹，有山東學士與關中太史競歷，凡十餘人，紛紜累歲\r\n，內史牒付議官平之。吾執論曰：「大抵諸儒所爭，四分并減分兩家爾\r\n。歷象之要，可以晷景之；今驗其分至薄蝕，則四分疏而減分密。疏者\r\n則稱政令有寬猛，運行致盈縮，非算之失也；密者則雲日月有遲速，以\r\n術求之，預知其度，無災祥也。用疏則藏姦而不信，用密則任數而違經\r\n。且議官所知，不能精於訟者，以淺裁深，安有肯服？既非格令所司，\r\n幸勿當也。」舉曹貴賤，鹹以為然。有一禮官，恥為此讓，苦欲留連，\r\n強加考核。機杼既薄，無以測量，還復採訪訟人，窺望長短，朝夕聚議\r\n，寒暑煩勞，背春涉冬，竟無予奪，怨誚滋生，赧然而退，終為內史所\r\n迫：此好名之辱也。\r\n\r\n止足第十三\r\n\r\n    《禮》云：「欲不可縱，志不可滿。」宇宙可臻其極，情性不知其\r\n窮，唯在少欲知足，為立涯限爾。先祖靖侯戒子侄曰：「汝家書生門戶\r\n，世無富貴；自今仕宦不可過二千石，婚姻勿貪勢家。」吾終身服膺，\r\n以為名言也。天地鬼神之道，皆惡滿盈。謙虛沖損，可以免害。人生衣\r\n趣以覆寒露，食趣以塞饑乏耳。形骸之內，尚不得奢靡，己身之外，而\r\n欲窮驕泰邪？周穆王、秦始皇、漢武帝，富有四海，貴為天子，不知紀\r\n極，猶自敗累，況士庶乎？常以二十口家，奴婢盛多，不可出二十人，\r\n良田十頃，堂室纔蔽風雨，車馬僅代杖策，蓄財數萬，以擬吉兇急速，\r\n不啻此者，以義散之；不至此者，勿非道求之。\r\n    仕宦稱泰，不過處在中品，前望五十人，後顧五十人，足以免恥辱\r\n，無傾危也。高此者，便當罷謝，偃仰私庭。吾近為黃門郎，已可收退\r\n；當時羈旅，懼罹謗讟，思為此計，僅未暇爾。自喪亂已來，見因托風\r\n雲，徼幸富貴，旦執機權，夜填坑谷，朔歡卓、鄭，晦泣顏、原者，非\r\n十人五人也。慎之哉！慎之哉！\r\n\r\n誡兵第十四\r\n\r\n    顏氏之先，本乎鄒、魯，或分入齊，世以儒雅為業，遍在書記。仲\r\n尼門徒，升堂者七十有二，顏氏居八人焉。秦、漢、魏、晉，下逮齊、\r\n梁，未有用兵以取達者。春秋世，顏高、顏鳴、顏息、顏羽之徒，皆一\r\n鬥夫耳。齊有顏涿聚，趙有顏  （聚），漢末有顏良，宋有顏延之，並\r\n處將軍之任，竟以顛覆。漢郎顏駟，自稱好武，更無事跡。顏忠以黨楚\r\n王受誅，顏俊以據武威見殺，得姓已來，無清操者，唯此二人，皆罹禍\r\n敗。頃世亂離，衣冠之士，雖無身手，或聚徒眾，違棄素業，徼幸戰功\r\n。吾既羸薄，仰惟前代，故寘心於此，子孫志之。孔子力翹門關，不以\r\n力聞，此聖證也。吾見今世士大夫，纔有氣幹，便倚賴之，不能被甲執\r\n兵，以衛社稷；但微行險服，逞弄拳腕，大則陷危亡，小則貽恥辱，遂\r\n無免者。\r\n    國之興亡，兵之勝敗，博學所至，幸討論之。入帷幄之中，參廟堂\r\n之上，不能為主盡規以謀社稷，君子所恥也。然而每見文士，頗讀兵書\r\n，微有經略。若居承平之世，睥睨宮閫，幸災樂禍，首為逆亂，詿誤善\r\n良；如在兵革之時，構扇反覆，縱橫說誘，不識存亡，強相扶戴：此皆\r\n陷身滅族之本也。誡之哉！誡之哉！\r\n    習五兵，便乘騎，正可稱武夫爾。今世士大夫，但不讀書，即稱武\r\n夫兒，乃飯囊酒甕也。\r\n\r\n養生第十五\r\n\r\n    神仙之事，未可全誣；但性命在天，或難鍾值。人生居世，觸途牽\r\n縶：幼少之日，既有供養之勤；成立之年，便增妻孥之累。衣食資須，\r\n公私驅役；而望遁跡山林，超然塵滓，千萬不遇一爾。加以金玉之費，\r\n  （爐）器所須，益非貧士所辦。學如牛毛，成如麟角。華山之下，白\r\n骨如莽，何有可遂之理？考之內教，縱使得仙，終當有死，不能出世，\r\n不願汝曹專精於此。若其愛養神明，調護氣息，慎節起臥，均適寒暄，\r\n禁忌食飲，將餌藥物，遂其所稟，不為夭折者，吾無間然。諸藥餌法，\r\n不廢世務也。庾肩吾常服槐實，年七十餘，目看細字，須發猶黑。鄴中\r\n朝士，有單服杏仁、枸杞、黃精、朮、車前得益者甚多，不能一一說爾\r\n。吾嘗患齒，搖動欲落，飲食熱冷，皆苦疼痛。見《抱朴子》牢齒之法\r\n，早朝叩齒三百下為良；行之數日，即便平愈，今恆持之。此輩小術，\r\n無損於事，亦可修也。凡欲餌藥，陶隱居《太清》方中總錄甚備，但須\r\n精審，不可輕脫。近有王愛州在鄴學服松脂，不得節度，腸塞而死，為\r\n藥所誤者甚多。\r\n    夫養生者先須慮禍，全身保性，有此生然後養之，勿徒養其無生也\r\n。單豹養於內而喪外，張毅養於外而喪內，前賢所戒也。嵇康著〈養生\r\n〉之論，而以傲物受刑；石崇冀服餌之征，而以貪溺取禍，往世之所迷\r\n也。\r\n    夫生不可不惜，不可苟惜。涉險畏之途，干禍難之事，貪慾以傷生\r\n，讒慝而致死，此君子之所惜哉；行誠孝而見賊，履仁義而得罪，喪身\r\n以全家，泯軀而濟國，君子不咎也。自亂離已來，吾見名臣賢士，臨難\r\n求生，終為不救，徒取窘辱，令人憤懣。侯景之亂，王公將相，多被戮\r\n辱，妃主姬妾，略無全者。唯吳郡太守張嵊，建義不捷，為賊所害，辭\r\n色不撓；及鄱陽王世子謝夫人，登屋詬怒，見射而斃。夫人，謝遵女也\r\n。何賢智操行若此之難？婢妾引決若此之易？悲夫！\r\n\r\n歸心第十六\r\n\r\n    三世之事，信而有徵，家世歸心，勿輕慢也。其間妙旨，具諸經論\r\n，不復於此，少能讚述；但懼汝曹猶未牢固，略重勸誘爾。\r\n    原夫四塵五蔭，剖析形有；六舟三駕，運載群生：萬行歸空，千門\r\n入善，辯才智惠，豈徒七經、百氏之博哉？明非堯、舜、周、孔所及也\r\n。內外兩教，本為一體，漸積為異，深淺不同。內典初門，設五種禁；\r\n外典仁義禮智信，皆與之符。仁者，不殺之禁也；義者，不盜之禁也；\r\n禮者，不邪之禁也；智者，不酒之禁也；信者，不妄之禁也。至如畋狩\r\n軍旅，燕享刑罰，因民之性，不可卒除，就為之節，使不淫濫爾。歸周\r\n、孔而背釋宗，何其迷也！\r\n    俗之謗者，大抵有五：其一，以世界外事及神化無方為迂誕也，其\r\n二，以吉兇禍福或未報應為欺誑也，其三，以僧尼行業多不精純為奸慝\r\n也，其四，以糜費金寶減耗課役為損國也，其五，以縱有因緣如報善惡\r\n，安能辛苦今日之甲，利益後世之乙乎？為異人也。今並釋之於下云。\r\n    釋一曰：夫遙大之物，寧可度量？今人所知，莫若天地。天為積氣\r\n，地為積塊，日為陽精，月為陰精，星為萬物之精，儒家所安也。星有\r\n墜落，乃為石矣；精若是石，不得有光，性又質重，何所繫屬？一星之\r\n徑，大者百里，一宿首尾，相去數萬；百里之物，數萬相連，闊狹從斜\r\n，常不盈縮。又星與日月，形色同爾，但以大小為其等差；然而日月又\r\n當石也？石既牢密，烏兔焉容？石在氣中，豈能獨運？日月星辰，若皆\r\n是氣，氣體輕浮，當與天合，往來環轉，不得錯違，其間遲疾，理宜一\r\n等；何故日月五星二十八宿，各有度數，移動不均？寧當氣墜，忽變為\r\n石？地既滓濁，浩應沈厚，鑿土得泉，乃浮水上；積水之下，復有何物\r\n？江河百谷，從何處生？東流到海，何為不溢？歸塘尾閭，渫何所到？\r\n沃焦之石，何氣所然？潮汐去還，誰所節度？天漢懸指，那不散落？水\r\n性就下，何故上騰？天地初開，便有星宿；九州未劃，列國未分，翦疆\r\n區野，若為躔次？封建已來，誰所制割？國有增減，星無進退，災祥禍\r\n福，就中不差；乾象之大，列星之夥，何為分野，止繫中國？昴為旄頭\r\n，匈奴之次；西胡、東越，雕題、交址，獨棄之乎？次此而求，迄無了\r\n者，豈得以人事尋常，抑必宇宙外也？\r\n    凡人之信，唯耳與目；耳目之外，咸致疑焉。儒家說天，自有數義\r\n：或渾或蓋，乍宣乍安。斗極所周，管維所屬，若所親見，不容不同；\r\n若所測量，寧足依據？何故信凡人之臆說，迷大聖之妙旨，而欲必無恆\r\n沙世界、微塵數劫也？而鄒衍亦有九州之談。山中人不信有魚大如木，\r\n海上人不信有木大如魚；漢武不信弦膠，魏文不信火布；胡人見錦，不\r\n信有蟲食樹吐絲所成；昔在江南，不信有千人氈帳，及來河北，不信有\r\n二萬斛船：皆實驗也。\r\n    世有祝師及諸幻術，猶能履火蹈刃，種瓜移井，倏忽之間，十變五\r\n化。人力所為，尚能如此；何況神通感應，不可思量，千里寶幢，百由\r\n旬座，化成淨土，蛹出妙塔乎？\r\n    釋二曰：夫信謗之征，有如影響；耳聞目見，其事已多，或乃精誠\r\n不深，業緣未感，時儻差闌，終當獲報耳。善惡之行，禍福所歸。九流\r\n百氏，皆同此論，豈獨釋典為虛妄乎？項橐、顏回之短折，伯夷、原憲\r\n之凍餒，盜跖、莊蹻之福壽，齊景、桓魋之富強，若引之先業，冀以後\r\n生，更為通耳。如以行善而偶鍾禍報，為惡而儻值福征，便生怨尤，即\r\n為欺詭；則亦堯、舜之雲虛，周、孔之不實也，又欲安所依信而立身乎\r\n？\r\n    釋三曰：開闢已來，不善人多而善人少，何由悉責其精絜乎？見有\r\n名僧高行，棄而不說；若睹凡僧流俗，便生非毀。且學者之不勤，豈教\r\n者之為過？俗僧之學經律，何異世人之學《詩》、《禮》？以《詩》、\r\n《禮》之教，格朝廷之人，略無全行者；以經律之禁，格出家之輩，而\r\n獨責無犯哉？且闕行之臣，猶求祿位；毀禁之侶，何慚供養乎？其於戒\r\n行，自當有犯。一披法服，已墮僧數，歲中所計，齋講誦持，比諸白衣\r\n，猶不啻山海也。\r\n    釋四曰：內教多途，出家自是其一法耳。若能誠孝在心，仁惠為本\r\n，須達、流水，不必剃落鬚髮；豈令罄井田而起塔廟，窮編戶以為僧尼\r\n也？皆由為政不能節之，遂使非法之寺，妨民稼穡，無業之僧，空國賦\r\n算，非大覺之本旨也。抑又論之：求道者，身計也；惜費者，國謀也。\r\n身計國謀，不可兩遂。誠臣徇主而棄親，孝子安家而忘國，各有行也。\r\n儒有不屈王侯高尚其事，隱有讓王辭相避世山林；安可計其賦役，以為\r\n罪人？若能偕化黔首，悉入道場，如妙樂之世，禳佉之國，則有自然稻\r\n米，無盡寶藏，安求田蠶之利乎？\r\n    釋五曰：形體雖死，精神猶存。人生在世，望於後身似不相屬；及\r\n其歿後，則與前身似猶老少朝夕耳。世有魂神，示現夢想，或降童妄，\r\n或感妻孥，求索飲食，征須福佑，亦為不少矣。今人貧賤疾苦，莫不怨\r\n尤前世不修功業；以此而論，安可不為之作地乎？夫有子孫，自是天地\r\n間一蒼生耳，何預身事？而乃愛護，遺其基址，況於己之神爽，頓欲棄\r\n之哉？凡夫蒙蔽，不見未來，故言彼生與今非一體耳；若有天眼，鑒其\r\n念念隨滅，生生不斷，豈可不怖畏邪？又君子處世，貴能克己復禮，濟\r\n時益物。治家者欲一家之慶，治國者欲一國之良，僕妾臣民，與身竟何\r\n親也，而為勤苦修德乎？亦是堯、舜、周、孔虛失愉樂耳。一人修道，\r\n濟度幾許蒼生？免脫幾身罪累？幸熟思之！汝曹若觀俗計，樹立門戶，\r\n不棄妻子，未能出家；但當兼修戒行，留心誦讀，以為來世津梁。人生\r\n難得，無虛過也！\r\n    儒家君子，尚離庖廚，見其生不忍其死，聞其聲不食其肉。高柴、\r\n折像，未知內教，皆能不殺，此乃仁者自然用心。含生之徒，莫不愛命\r\n；去殺之事，必勉行之。好殺之人，臨死報驗，子孫殃禍，其數甚多，\r\n不能悉錄耳，且示數條於末。\r\n    梁世有人，常以雞卵白和沐，雲使發光，每沐輒二三十枚。臨死，\r\n發中但聞啾啾數千雞雛聲。\r\n    江陵劉氏，以賣鱔羹為業。後生一兒頭是鱔，自頸以下，方為人耳\r\n。\r\n    王克為永嘉郡守，有人餉羊，集賓欲讌。而羊繩解，來投一客，先\r\n跪兩拜，便入衣中。此客竟不言之，固無救請。須臾，宰羊為羹，先行\r\n至客。一臠入口，便下皮內，周行遍體，痛楚號叫；方復說之。遂作羊\r\n鳴而死。\r\n    梁孝元在江州時，有人為望蔡縣令，經劉敬躬亂，縣廨被焚，寄寺\r\n而住。民將牛酒作禮，縣令以牛系旛柱，屏除形像，舖設床坐，於堂上\r\n接賓。未殺之頃，牛解，逕來至階而拜，縣令大笑，命左右宰之。飲噉\r\n醉飽，便臥簷下。稍醒而覺體痒，爬搔隱疹，因爾成癩，十許年死。\r\n    楊思達為西陽郡守，值侯景亂，時復旱儉，饑民盜田中麥。思達遣\r\n一部曲守視，所得盜者，輒截手腕，凡戮十餘人。部曲後生一男，自然\r\n無手。\r\n    齊有一奉朝請，家甚豪侈，非手殺牛，噉之不美。年三十許，病篤\r\n，大見牛來，舉體如被刀刺，叫呼而終。\r\n    江陵高偉，隨吾入齊，凡數年，向幽州澱中捕魚。後病，每見群魚\r\n嚙之而死。\r\n    世有癡人，不識仁義，不知富貴並由天命。為子娶婦，恨其生資不\r\n足，倚作舅姑之尊，蛇虺其性，毒口加誣，不識忌諱，罵辱婦之父母，\r\n卻成教婦不孝己身，不顧他恨。但憐己之子女，不愛己之兒婦。如此之\r\n人，陰紀其過，鬼奪其算。慎不可與為鄰，何況交結乎？避之哉！避之\r\n哉！\r\n\r\n卷第六　書證\r\n\r\n書證第十七\r\n\r\n    《詩》云：「參差荇菜。」《爾雅》云：「荇，接余也。」字或為\r\n莕。先儒解釋皆云：水草，圓葉細莖，隨水淺深。今是水悉有之，黃花\r\n似蓴，江南俗亦呼為豬蓴，或呼為荇菜。劉芳具有注釋。而河北俗人多\r\n不識之，博士皆以參差者是莧菜，呼人莧為人荇，亦可笑之甚。\r\n    《詩》云：「誰謂荼苦？」《爾雅》、《毛詩傳》並以荼，苦菜也\r\n。又《禮》云：「苦菜秀。案：《易統通卦驗玄圖》曰：「苦菜生於寒\r\n秋，更冬歷春，得夏乃成。」今中原苦菜則如此也。一名游冬，葉似苦\r\n苣而細，摘斷有白汁，花黃似菊。江南別有苦菜，葉似酸漿，其花或紫\r\n或白，子大如珠，熟時或赤或黑，此菜可以釋勞。案：郭璞注《爾雅》\r\n，此乃蘵黃蒢也。今河北謂之龍葵。梁世講《禮》者，以此當苦菜；既\r\n無宿根，至春方生耳，亦大誤也。又高誘注《呂氏春秋》曰：「榮而不\r\n實曰英。」苦菜當言英，益知非龍葵也。\r\n    《詩》云：「有杕之杜。」江南本並木傍施大，《傳》曰：「杕，\r\n獨貌也。」徐仙民音徒計反。《說文》曰：「杕，樹息也。」在木部。\r\n《韻集》音次第之第，而河北本皆為夷狄之狄，讀亦如字，此大誤也。\r\n    《詩》云：「駉駉牡馬。」江南書皆作牝牡之牡，河北本悉為放牧\r\n之牧。鄴下博士見難云：「駉頌既美僖公牧於  野之事，何限騲騭乎？\r\n」余答曰：「案：《毛傳》云：『駉駉，良馬腹干肥張也。』其下又云\r\n：『諸侯六閒四種：有良馬，戎馬，田馬，駑馬。』若作放牧之意，通\r\n於牝牡，則不容限在良馬獨得    之稱。良馬，天子以駕玉輅，諸侯以\r\n充朝聘郊祀，必無騲也。《周禮．圉人職》：『良馬，匹一人。駑馬，\r\n麗一人。』圉人所養，亦非騲也；頌人舉其強駿者言之，於義為得也。\r\n《易》曰：『良馬逐逐。』《左傳》云：『以其良馬二。』亦精駿之稱\r\n，非通語也。今以《詩．傳》良馬，通於牧騲，恐失毛生之意，且不見\r\n劉芳《義證》乎？」\r\n    〈月令〉云：「荔挺出。」鄭玄注云：「荔挺，馬薤也。」《說文\r\n》云：「荔，似蒲而小，根可為刷。」《廣雅》云：「馬薤，荔也。」\r\n《通俗文》亦云馬藺。《易統通卦驗玄圖》云：「荔挺不出，則國多火\r\n災。」蔡邕《月令章句》云：「荔似挺。」高誘注《呂氏春秋》云：「\r\n荔草挺出也。」然則〈月令〉注荔挺為草名，誤矣。河北平澤率生之。\r\n江東頗有此物，人或種於階庭，但呼為旱蒲，故不識馬薤。講《禮》者\r\n乃以為馬莧；馬莧堪食，亦名豚耳，俗名馬齒。江陵嘗有一僧，面形上\r\n廣下狹；劉緩幼子民譽，年始數歲，俊晤善體物，見此僧云：「面似馬\r\n莧。」其伯父絛因呼為荔挺法師。絛親講《禮》名儒，尚誤如此。\r\n    《詩》云：「將其來施施。」《毛傳》云：「施施，難進之意。」\r\n《鄭箋》云：「施施，舒行貌也。」《韓詩》亦重為施施。河北《毛詩\r\n》皆云施施。江南舊本，悉單為施，俗遂是之，恐為少誤。\r\n    《詩》云：「有渰萋萋，興雲祁祁。」《毛傳》云：「渰，陰雲貌\r\n。萋萋，雲行貌。祁祁，徐貌也。」《箋》云：「古者，陰陽和，風雨\r\n時，其來祁祁然，不暴疾也。」案：渰已是陰雲，何勞復云「興雲祁祁\r\n」耶？「雲」當為「雨」，俗寫誤耳。班固〈靈臺詩〉云：「三光宣精\r\n，五行布序，習習祥風，祁祁甘雨。」此其證也。\r\n    《禮》云：「定猶豫，決嫌疑。」〈離騷〉曰：「心猶豫而狐疑。\r\n」先儒未有釋者。案：《尸子》曰：「五尺犬為猶。」《說文》云：「\r\n隴西謂犬子為猶。」吾以為人將犬行，犬好豫在人前，待人不得，又來\r\n迎候，如此返往，至於終日，斯乃豫之所以為未定也，故稱猶豫。或以\r\n《爾雅》曰：「猶如麂，善登木。」猶，獸名也，既聞人聲，乃豫緣木\r\n，如此上下，故稱猶豫。狐之為獸，又多猜疑，故聽河冰無流水聲，然\r\n後敢渡。今俗云：「狐疑，虎卜。」則其義也。\r\n   《左傳》曰：「齊侯痎，遂痁。」《 說文》云：「痎，二日一發之\r\n瘧。痁，有熱瘧也。」案：齊侯之病，本是間日一發，漸加重乎故，為\r\n諸侯憂也。今北方猶呼痎瘧，音皆。而世間傳本多以痎為疥，杜征南亦\r\n無解釋，徐仙民音介，俗儒就為通云：「病疥，令人惡寒，變而成瘧。\r\n」此臆說也。疥癬小疾，何足可論，寧有患疥轉作瘧乎？\r\n    《尚書》曰：「惟影響。」《周禮》云：「土圭測影，影朝影夕。\r\n」《孟子》曰：「圖影失形。」莊子云：「罔兩問影。」如此等字，皆\r\n當為光景之景。凡陰景者，因光而生，故即謂為景。《淮南子》呼為景\r\n柱，《廣雅》云：「晷柱掛景。」並是也。至晉世葛洪《字苑》，傍始\r\n加  ，音於景反。而世間輒改治《尚書》、《周禮》、《莊》、《孟》\r\n從葛洪字，甚為失矣。太公《六韜》，有天陳、地陳、人陳、雲鳥之陳\r\n。《論語》曰：「衛靈公問陳於孔子。」《左傳》：「為魚麗之陳。」\r\n俗本多作阜傍車乘之車。案諸陳隊並作陳、鄭之陳。夫行陳之義，取於\r\n陳列耳，此六書為假借也，《蒼》、《雅》及近世字書，皆無別字；唯\r\n王羲之《小學章》，獨阜傍作車，縱復俗行，不宜追改《六韜》、《論\r\n語》、《左傳》也。\r\n    《詩》云：「黃鳥于飛，集於灌木。」《傳》云：「灌木，叢木也\r\n。」此乃爾雅之文，故李巡注曰：「木叢生曰灌。」《爾雅》末章又云\r\n：「木族生為灌。」族亦叢聚也。所以江南詩古本皆為叢聚之叢，而古\r\n叢字似最字，近世儒生，因改為 ，解云：「木之 高長者。」案：眾家\r\n《爾雅》及解《詩》無言此者，唯周續之《毛詩注》，音為徂會反，劉\r\n昌宗《詩注》，音為在公反，又祖會反：皆為穿鑿，失《爾雅》訓也。\r\n    「也」是語已及助句之辭，文籍備有之矣。河北經傳，悉略此字，\r\n其間字有不可得無者，至如「伯也執殳」，「於旅也語」，「回也屢空\r\n」，「風，風也，教也」，及《詩傳》云：「不戢，戢也；不儺，儺也\r\n。」「不多，多也。」如斯之類，儻削此文，頗成廢闕。《詩》言：「\r\n青青子衿。」《傳》曰：「青衿，青領也，學子之服。」按：古者，斜\r\n領下連於衿，故謂領為衿。孫炎、郭璞注《爾雅》，曹大家注《列女傳\r\n》，並云「衿，交領也。」鄴下《詩》本，既無「也」字，群儒因謬說\r\n云：「青衿、青領，是衣兩處之名，皆以青為飾。」用釋「青青」二字\r\n，其失大矣！又有俗學，聞經傳中時須也字，輒以意加之，每不得所，\r\n益成可笑。\r\n    《易》有蜀才注，江南學士，遂不知是何人。王儉《四部目錄》，\r\n不言姓名，題云：「王弼後人。」謝炅、夏侯該，並讀數千卷書，皆疑\r\n是譙周；而《李蜀書》一名《漢之書》，云：「姓范名長生，自稱蜀才\r\n。」南方以晉家渡江後，北間傳記，皆名為偽書，不貴省讀，故不見也\r\n。\r\n    《禮．王制》云：「臝股肱。」鄭注云：「謂  （揎）衣出其臂脛\r\n。」今書皆作擐甲之擐。國子博士蕭該云：「擐當作  （揎），音宣，\r\n擐是穿著之名，非出臂之義。」案《字林》，蕭讀是，徐爰音患，非也\r\n。\r\n   《漢書》：「田 （肯）賀上。」江南本皆作「宵」字。沛國劉顯，\r\n博覽經籍，偏精班《漢》，梁代謂之漢聖。顯子臻，不墜家業。讀班史\r\n，呼為田  （肯）。梁元帝嘗問之，答曰：「此無義可求，但臣家舊本\r\n，以雌黃改『宵』為『  （肯）』。」元帝無以難之。吾至江北，見本\r\n為「 （肯）」。\r\n    《漢書．王莽．贊》云：「紫色  （蛙）聲，余分閏位。」蓋謂非\r\n玄黃之色，不中律呂之音也。近有學士，名問甚高，遂云：「王莽非直\r\n鳶髆虎視，而復紫色  （蛙）聲。」亦為誤矣。\r\n    簡策字，竹下施朿，末代隸書，似杞、宋之宋，亦有竹下遂為夾者\r\n；猶如刺字之傍應為朿，今亦作夾。徐仙民《春秋》、《禮音》，遂以\r\n筴為正字，以策為音，殊為顛倒。《史記》又作悉字，誤而為述，作妒\r\n字，誤而為姤，裴、徐、鄒皆以悉字音述，以妒字音姤。既爾，則亦可\r\n以亥為豕字音，以帝為虎字音乎？\r\n    張揖云：「虙，今伏羲氏也。」孟康《漢書》古文注亦云：「虙，\r\n今伏。」而皇甫謐云：「伏羲或謂之宓羲。」按諸經史緯候，遂無宓羲\r\n之號。虙字從虍，宓字從    ，下俱為必，末世傳寫，遂誤以虙為宓，\r\n而《帝王世紀》因更立名耳。何以驗之？孔子弟子虙子賤為單父宰，即\r\n虙羲之後，俗字亦為宓，或復加山。今兗州永昌郡城，舊單父地也，東\r\n門有子賤碑，漢世所立，乃曰：「濟南伏生，即子賤之後。」是知虙之\r\n與伏，古來通字，誤以為宓，較可知矣。\r\n    《太史公記》曰：「寧為雞口，無為牛後。」此是刪《戰國策》耳\r\n。案：延篤《戰國策音義》曰：「尸，雞中之主。從，牛子。」然則，\r\n「口」當為「尸」，「後」當為「從」，俗寫誤也。\r\n    應劭《風俗通》云：「《太史公記》：『高漸離變名易姓，為人庸\r\n保，匿作於宋子，久之作苦，聞其家堂上有客擊築，伎癢，不能無出言\r\n。』」案：伎癢者，懷其伎而腹癢也。是以潘岳〈射雉賦〉亦云：「徒\r\n心煩而伎癢。」今《史記》並作「徘徊」，或作「彷徨不能無出言」，\r\n是為俗傳寫誤耳。\r\n    太史公論英布曰：「禍之興自愛姬，生於妒媚，以至滅國。」又《\r\n漢書．外戚傳》亦云：「成結寵妾妒媚之誅。」此二「媚」並當作「媢\r\n」，媢亦妒也，義見《禮記》、《三蒼》。且〈五宗世家〉亦云：「常\r\n山憲王后妒媢。」王充《論衡》云：「妒夫媢婦生，則忿怒斗訟。」益\r\n知媢是妒之別名。原英布之誅為意賁赫耳，不得言媚。\r\n    《史記．始皇本紀》：「二十八年，丞相隗林、丞相王綰等，議於\r\n海上。」諸本皆作山林之「林」。開皇二年五月，長安民掘得秦時鐵稱\r\n權，旁有銅塗鐫銘二所。其一所曰：「廿六年，皇帝盡并兼天下諸侯，\r\n黔首大安，立號為皇帝，乃詔丞相狀、綰，法度量則不壹嫌疑者，皆明\r\n（壹）之。」凡四十字。其一所曰：「元年，制詔丞相斯、去疾，法度\r\n量，盡始皇帝為之，皆  刻辭焉。今襲號而刻辭不稱始皇帝，其於久遠\r\n也，如後嗣為之者，不稱成功盛德，刻此詔  左，使毋疑。」凡五十八\r\n字，一字磨滅，見有五十七字，了了分明。其書兼為古隸。余被敕寫讀\r\n之，與內史令李德林對，見此稱權，今在官庫；其「丞相狀」字，乃為\r\n狀貌之「狀」，爿旁作犬；則知俗作「隗林」，非也，當為「隗狀」耳\r\n。\r\n    《漢書》云：「中外禔福。」字當從示。禔，安也，音匙匕之匙，\r\n義見《蒼》、《雅》、《方言》。河北學士皆云如此。而江南書本，多\r\n誤從手，屬文者對耦，並為提挈之意，恐為誤也。或問：「《漢書》註\r\n：『為元後父名禁，故禁中為省中。』何故以『省』代『禁』？」答曰\r\n：「案：《周禮．宮正》：『掌王宮之戒令糾禁。』鄭注云：『糾，猶\r\n割也，察也。』李登云：『省，察也。』張揖云：『省，今省  也。』\r\n然則小井、所領二反，並得訓察。其處既常有禁衛省察，故以『省』代\r\n『禁』。 ，古察字也。」\r\n    〈漢明帝紀〉：「為四姓小侯立學。」按：桓帝加元服，又賜四姓\r\n及梁、鄧小侯帛，是知皆外戚也。明帝時，外戚有樊氏、郭氏、陰氏、\r\n馬氏為四姓。謂之小侯者，或以年小獲封，故須立學耳。或以侍祠猥朝\r\n，侯非列侯，故曰小侯，《禮》云：「庶方小侯。」則其義也。\r\n    《後漢書》云：「鸛雀銜三鱔魚。」多假借為鱣鮪之鱣；俗之學士\r\n，因謂之為鱣魚。案：魏武《四時食制》：「鱣魚大如五斗  （奩），\r\n長一丈。」郭璞注《爾雅》：「鱣長二三丈。」安有鸛雀能勝一者，況\r\n三乎？鱣又純灰色，無文章也。鱔魚長者不過三尺，大者不過三指，黃\r\n地黑文；故都講云：「蛇鱔，卿大夫服之象也。」《續漢書》及《搜神\r\n記》亦說此事，皆作「鱔」字。孫卿云：「魚鱉鰍鱣。」及《韓非》、\r\n《說苑》皆曰：「鱣似蛇，蠶似蠋。」並作「鱣」字。假「鱣」為「鱔\r\n」，其來久矣。\r\n    《後漢書》：「酷吏樊曄為天水郡守，涼州為之歌曰：『寧見乳虎\r\n穴，不入冀府寺。』」而江南書本「穴」皆誤作「六」。學士因循，迷\r\n而不寤。夫虎豹穴居，事之較者；所以班超云：「不探虎穴，安得虎子\r\n？」寧當論其六七耶？\r\n    《後漢書．楊由傳》云：「風吹削肺。」此是削札牘之柿耳。古者\r\n，書誤則削之，故《左傳》云「削而投之」是也。或即謂札為削，王褒\r\n〈童約〉曰：「書削代牘。」蘇竟書云：「昔以摩研編削之才。」皆其\r\n證也。《詩》云：「伐木滸滸。」《毛傳》云：「滸滸，柿貌也。」史\r\n家假借為肝肺字，俗本因是悉作脯臘之脯，或為反哺之哺。學士因解云\r\n：「削哺，是屏障之名。」既無證據，亦為妄矣！此是風角占候耳。《\r\n風角書》曰：「庶人風者，拂地揚塵轉削。」若是屏障，何由可轉也？\r\n    《三輔決錄》云：「前隊大夫范仲公，鹽豉蒜果共一筩。」「果」\r\n當作魏顆之「顆」。北土通呼物一  （塊），改為一顆，蒜顆是俗間常\r\n語耳。故陳思王〈鷂雀賦〉曰：「頭如果蒜，目似擘椒。」又《道經》\r\n云：「合口誦經聲璅璅，眼中淚出珠子  。」其字雖異，其音與義頗同\r\n。江南但呼為蒜符，不知謂為顆。學士相承，讀為裹結之裹，言鹽與蒜\r\n共一苞裹，內筩中耳。《正史削繁》音義又音蒜顆為苦戈反，皆失也。\r\n    有人訪吾曰：「〈魏志〉蔣濟上書云『弊  之民』，是何字也？」\r\n余應之曰：「意為  即是  倦之 耳。張揖、呂忱並云：『支傍作刀劍\r\n之刀，亦是剞字。』不知蔣氏自造支傍作筋力之力，或借剞字，終當音\r\n九偽反。」\r\n    《晉中興書》：「太山羊曼，常頹縱任俠，飲酒誕節，兗州號為濌\r\n伯。」此字皆無音訓。梁孝元帝常謂吾曰：「由來不識。唯張簡憲見教\r\n，呼為嚃羹之嚃。自爾便遵承之，亦不知所出。」簡憲是湘州刺史張纘\r\n謚也，江南號為碩學。案：法盛世代殊近，當是耆老相傳；俗間又有濌\r\n濌語，蓋無所不施，無所不容之意也。顧野王《玉篇》誤為黑傍沓。顧\r\n雖博物，猶出簡憲、孝元之下，而二人皆雲重邊。吾所見數本，並無作\r\n黑者。重沓是多饒積厚之意，從黑更無義旨。\r\n    古樂府歌詞，先述三子，次及三婦，婦是對舅姑之稱。其末章云：\r\n「丈人且安坐，調弦未遽央。」古者，子婦供事舅姑，旦夕在側，與兒\r\n女無異，故有此言。丈人亦長老之目，今世俗猶呼其祖考為先亡丈人。\r\n又疑「丈」當作「大」，北間風俗，婦呼舅為大人公。「丈」之與「大\r\n」，易為誤耳。近代文士，頗作三婦詩，乃為匹嫡並耦己之群妻之意，\r\n又加鄭、衛之辭，大雅君子，何其謬乎？\r\n    古樂府歌百里奚詞曰：「百里奚，五羊皮。憶別時，烹伏雌，吹扊\r\n  ；今日富貴忘我為！」「吹」當作炊煮之「炊」。案：蔡邕《月令章\r\n句》曰：「鍵，關牡也，所以止扉，或謂之剡移。」然則當時貧困，并\r\n以門牡木作薪炊耳。《聲類》作扊，又或作扂。《通俗文》，世間題云\r\n「河南服虔字子慎造」。虔既是漢人，其敘乃引蘇林、張揖；蘇、張皆\r\n是魏人。且鄭玄以前，全不解反語，《通俗》反音，甚會近俗。阮孝緒\r\n又云「李虔所造」。河北此書，家藏一本，遂無作李虔者。《晉中經簿\r\n》及《七志》，並無其目，竟不得知誰制。然其文義允愜，實是高才。\r\n殷仲堪《常用字訓》，亦引服虔《俗說》，今復無此書，未知即是《通\r\n俗文》，為當有異？或更有服虔乎？不能明也。\r\n    或問：「《山海經》，夏禹及益所記，而有長沙、零陵、桂陽、諸\r\n暨，如此郡縣不少，以為何也？」答曰：「史之闕文，為日久矣；加復\r\n秦人滅學，董卓焚書，典籍錯亂，非止於此。譬猶《本草》神農所述，\r\n而有豫章、朱崖、趙國、常山、奉高、真定、臨淄、馮翊等郡縣名，出\r\n諸藥物；《爾雅》周公所作，而云『張仲孝友』；仲尼修《春秋》，而\r\n《經》書孔丘卒；《世本》左丘明所書，而有燕王喜、漢高祖；《汲塚\r\n瑣語》，乃載〈秦望碑〉；《蒼頡篇》李斯所造，而雲『漢兼天下，海\r\n內并廁，豨黥韓覆，畔討滅殘』；《列仙傳》劉向所造，而贊云七十四\r\n人出佛經；《列女傳》亦向所造，其子歆又作《頌》，終於趙悼後，而\r\n傳有更始韓夫人、明德馬後及梁夫人嫕：皆由後人所羼，非本文也。」\r\n    或問曰：「《東宮舊事》何以呼鴟尾為祠尾？」答曰：「張敝者，\r\n吳人，不甚稽古，隨宜記注，逐鄉俗訛謬，造作書字耳。吳人呼祠祀為\r\n鴟祀，故以祠代鴟字；呼紺為禁，故以絲傍作禁代紺字；呼盞為竹簡反\r\n，故以木傍作展代盞字；呼鑊字為霍字，故以金傍作霍代鑊字；又金傍\r\n作患為鐶字，木傍作鬼為魁字，火傍作庶為炙字，既下作毛為髻字；金\r\n花則金傍作華，窗扇則木傍作扇：諸如此類，專輒不少。\r\n    又問：「《東宮舊事》『六色罽  』，是何等物？當作何音？」答\r\n曰：「案：說文云：『莙，牛藻也，讀若威。』《音隱》：『塢瑰反。\r\n』即陸機所謂『聚藻，葉如蓬』者也。又郭璞注《三蒼》亦云：『蘊，\r\n藻之類也，細葉蓬茸生。』然今水中有此物，一節長數寸，細茸如絲，\r\n圓繞可愛，長者二三十節，猶呼為莙。又寸斷五色絲，橫著線股間繩之\r\n，以象莙草，用以飾物，即名為莙；於時當紺六色罽，作此莙以飾緄帶\r\n，張敞因造絲旁畏耳，宜作隈。」\r\n    柏人城東北有一孤山，古書無載者。唯闞駰《十三州志》以為舜納\r\n於大麓，即謂此山，其上今猶有堯祠焉；世俗或呼為宣務山，或呼為虛\r\n無山，莫知所出。趙郡士族有李穆叔、季節兄弟、李普濟，亦為學問，\r\n並不能定鄉邑此山。余嘗為趙州佐，共太原王邵讀柏人城西門內碑。碑\r\n是漢桓帝時柏人縣民為縣令徐整所立，銘曰：「山有巏婺  ，王喬所仙\r\n。」方知此巏  也。巏字遂無所出。  字依諸字書，即旄丘之旄也；旄\r\n字，字林一音亡付反，今依附俗名，當音權務耳。入鄴，為魏收說之，\r\n收大嘉歎。值其為〈趙州莊嚴寺碑銘〉，因云：「權務之精。」即用此\r\n也。\r\n    或問：「一夜何故五更？更何所訓？」答曰：「漢、魏以來，謂為\r\n甲夜、乙夜、丙夜、丁夜、戊夜，又云鼓，一鼓、二鼓、三鼓、四鼓、\r\n五鼓，亦云一更、二更、三更、四更、五更，皆以五為節。〈西都賦〉\r\n亦云：『衛以嚴更之署。』所以爾者，假令正月建寅，斗柄夕則指寅，\r\n曉則指午矣；自寅至午，凡歷五辰。冬夏之月，雖復長短參差，然辰間\r\n遼闊，盈不過六，縮不至四，進退常在五者之間。更，歷也，經也，故\r\n曰五更爾。」\r\n    《爾雅》云：「朮，山薊也。」郭璞注云：「今朮似薊而生山中。\r\n」案：朮葉其體似薊，近世文士，遂讀薊為筋肉之筋，以耦地骨用之，\r\n恐失其義。\r\n    或問：「俗名傀儡子為郭禿，有故實乎？」答曰：「《風俗通》云\r\n：『諸郭皆諱禿。』當是前代人有姓郭而病禿者，滑稽戲調，故後人為\r\n其象，呼為郭禿，猶〈文康〉象庾亮耳。」\r\n    或問曰：「何故名治獄參軍為長流乎？」答曰：「《帝王世紀》云\r\n：『帝少昊崩，其神降於長流之山，於祀主秋。』案：《周禮．秋官》\r\n，司寇主刑罰、長流之職，漢、魏捕賊掾耳。晉、宋以來，始為參軍，\r\n上屬司寇，故取秋帝所居為嘉名焉。」\r\n    客有難主人曰：「今之經典，子皆謂非，《說文》所言，於皆云是\r\n，然則許慎勝孔子乎？」主人拊掌大笑，應之曰：「今之經典，皆孔子\r\n手跡耶？」客曰：「今之《說文》，皆許慎手跡乎？」答曰：「許慎檢\r\n以六文，貫以部分，使不得誤，誤則覺之。孔子存其義而不論其文也。\r\n先儒尚得改文從意，何況書寫流傳耶？必如《左傳》『止戈為武』，『\r\n反正為乏』，『皿蟲為蠱』，『亥有二首六身』之類，後人自不得輒改\r\n也，安敢以《說文》校其是非哉？且余亦不專以《說文》為是也，其有\r\n援引經傳，與今乖者，未之敢從。又相如〈封禪書曰〉：『導一莖六穗\r\n於庖，犧雙觡共抵之獸。』此導訓擇，光武詔云：『非徒有豫養導擇之\r\n勞』是也。而《說文》云：『導是禾名。』引封禪書為證；無妨自當有\r\n禾名導，非相如所用也。『禾一莖六穗於庖』，豈成文乎？縱使相如天\r\n才鄙拙，強為此語；則下句當云『麟雙觡共抵之獸』，不得云犧也。吾\r\n嘗笑許純儒，不達文章之體，如此之流，不足憑信。大抵服其為書，隱\r\n括有條例，剖析窮根源，鄭玄注書，往往引以為證；若不信其說，則冥\r\n冥不知一點一畫，有何意焉。」\r\n    世間小學者，不通古今，必依小篆，是正書記；凡《爾雅》、《三\r\n蒼》、《說文》，豈能悉得蒼頡本指哉？亦是隨代損益，  （互）有同\r\n異。西晉已往字書，何可全非？但令體例成就，不為專輒耳。考校是非\r\n，特須消息。至如「仲尼居」，三字之中，兩字非體，《三蒼》「尼」\r\n旁益「丘」，《說文》「尸」下施「几」：如此之類，何由可從？古無\r\n二字，又多假借，以中為仲，以說為悅，以召為邵，以閒為閑：如此之\r\n徒，亦不勞改。自有訛謬，過成鄙俗，「亂」旁為「舌」，「揖」下無\r\n「耳」，「黿」、「鼉」從「龜」，「奮」、「奪」從「雚」，「席」\r\n中加「帶」，「惡」上安「西」，「鼓」外設「皮」，「鑿」頭生「毀\r\n」，「離」則配「禹」，「壑」乃施「豁」，「巫」混「經」旁，「皋\r\n」分「澤」片，「獵」化為「獦」，「寵」變成「  」，「業」左益「\r\n片」，「靈」底著「器」，「率」字自有律音，強改為別；「單」字自\r\n有善音，輒析成異：如此之類，不可不治。吾昔初看《說文》，蚩薄世\r\n字，從正則懼人不識，隨俗則意嫌其非，略是不得下筆也。所見漸廣，\r\n更知通變，救前之執，將欲半焉。若文章著述，猶擇微相影響者行之，\r\n官曹文書，世間尺牘，幸不違俗也。\r\n    案：彌亙字從二閒舟，《》詩云：「亙之秬秠」是也。今之隸書，\r\n轉舟為日；而何法盛《中興書》乃以舟在二閒為舟航字，謬也。《春秋\r\n說》以人十四心為德，《詩說》以二在天下為酉，《漢書》以貨泉為白\r\n水真人，《新論》以金昆為銀，《三國志》以天上有口為吳，《晉書》\r\n以黃頭小人為恭，《宋書》以召刀為邵，《參同契》以人負告為造：如\r\n此之例，蓋數術謬語，假借依附，雜戲笑耳。如猶轉貢字為項，以叱為\r\n匕，安可用此定文字音讀乎？潘、陸諸子〈離合詩〉、〈賦〉，《栻卜\r\n》、《破字經》，及鮑昭《謎字》，皆取會流俗，不足以形聲論之也。\r\n    河間邢芳語吾云：「〈賈誼傳〉云：『日中必  。』注：『  ，暴\r\n也。』曾見人解云：『此是暴疾之意，正言日中不須臾，卒然便昃耳。\r\n』此釋為當乎？」吾謂邢曰：「此語本出太公《六韜》，案字書，古者\r\n暴曬字與 疾字相似，唯下少異，後人專輒加傍日耳。言日中時，必須曝\r\n曬，不爾者，失其時也。晉灼已有詳釋。」芳笑服而退。\r\n\r\n\r\n\r\n\r\n\r\nVolume 7\r\n\r\n顏是家訓  北齊  顏之推\r\n\r\n卷第七　音辭　雜藝　終制\r\n\r\n音辭第十八\r\n\r\n    夫九州之人，言語不同，生民已來，固常然矣。自《春秋》標齊言之\r\n傳，〈離騷〉目楚詞之經，此蓋其較明之初也。後有揚雄著《方言》，其\r\n言大備。然皆考名物之同異，不顯聲讀之是非也。逮鄭玄注六經，高誘解\r\n《呂覽》、《淮南》，許慎造《說文》，劉熹製《釋名》，始有譬況假藉\r\n以證音字耳。而古語與今殊別，其間輕重清濁，猶未可曉；加以內言外言\r\n、急言徐言、讀若之類，益使人疑。孫叔言創《爾雅音義》，是漢末人獨\r\n知反語。至於魏世，此事大行。高貴鄉公不解反語，以為  怪異。自茲厥\r\n後，音韻鋒出，各有土風，遞相非笑，指馬之諭，未知孰是。共以帝王都\r\n邑，參校方俗，考覈古今，為之折衷。搉而量之，獨金陵與洛下耳。\r\n    南方水土和柔，其音清舉而切詣，失在浮淺，其辭多鄙俗。北方山川\r\n深厚，其音沈濁而  鈍，得其質直，其辭多古語。然冠冕君子，南方為優\r\n；閭裡小人，北方為愈。易服而與之談，南方士庶，數言可辯；隔垣而聽\r\n其語，北方朝野，終日難分。而南染吳、越，北雜夷虜，皆有深弊，不可\r\n具論。其謬失輕微者，則南人以錢為涎，以石為射，以賤為羨，以是為舐\r\n；北人以庶為戍，以如為儒，以紫為姊，以洽為狎。如此之例，兩失甚多\r\n。至鄴已來，唯見崔子約、崔瞻叔侄，李祖仁、李蔚兄弟，頗事言詞，少\r\n為切正。李季節著《音韻決疑》，時有錯失；陽休之造《切韻》，殊為疏\r\n野。吾家兒女，雖在孩稚，便漸督正之；一言訛替，以為己罪矣。云為品\r\n物，未考書記者，不敢輒名，汝曹所知也。\r\n    古今言語，時俗不同；著述之人，楚、夏各異。《蒼頡訓詁》，反稗\r\n為甫賣，反娃為於乖；《戰國策》音刎為免，《穆天子傳》音諫為間；《\r\n說文》音戛為棘，讀皿為猛；《字林》音看為口甘反，音伸為辛；《韻集\r\n》以成、仍、宏、登合成兩韻，為、奇、益、石分作四章；李登《聲類》\r\n以系音羿，劉昌宗《周官音》讀乘若承；此例甚廣，必須考校。前世反語\r\n，又多不切，徐仙民《毛詩音》反驟為在遘，《左傳音》切椽為徒緣，不\r\n可依信，亦為眾矣。今之學士，語亦不正；古獨何人，必應隨其偽僻乎？\r\n《通俗文》曰：「入室求曰搜。」反為兄侯。然則兄當音所榮反。今北俗\r\n通行此音，亦古語之不可用者。璵璠，魯人寶玉，當音余煩，江南皆音藩\r\n屏之藩。岐山當音為奇，江南皆呼為神祇之只。江陵陷沒，此音被於關中\r\n，不知二者何所承案。以吾淺學，未之前聞也。\r\n    北人之音，多以舉、莒為矩；唯李季節云：「齊桓公與管仲於台上謀\r\n伐莒，東郭牙望見桓公口開而不閉，故知所言者莒也。然則莒、矩必不同\r\n呼。」此為知音矣。\r\n    夫物體自有精麤，精麤謂之好惡；人心有所去取，去取謂之好惡。此\r\n音見於葛洪、徐邈。而河北學士讀《尚書》雲好生惡殺。是為一論物體，\r\n一就人情，殊不通矣。\r\n    甫者，男子之美稱，古書多假借為父子；北人遂無一人呼為甫者，亦\r\n所未喻。唯管仲、范增之號，須依字讀耳。\r\n    案：諸字書，焉者鳥名，或云語詞，皆音於愆反。自葛洪《要用字苑\r\n》分焉字音訓：若訓何訓安，當音於愆反，「於焉逍遙」，「於焉嘉客」\r\n，「焉用佞」，「焉得仁」之類是也；若送句及助詞，當音矣愆反，「故\r\n稱龍焉」，「故稱血焉」，「有民人焉」，「有社稷焉」，「托始焉爾」\r\n，「晉、鄭焉依」之類是也。江南至今行此分別，昭然易曉；而河北混同\r\n一音，雖依古讀，不可行於今也。\r\n    邪者，未定之詞。《左傳》曰：「不知天之棄魯邪？抑魯君有罪於鬼\r\n神邪？」《莊子》云：「天邪？地邪？」《漢書》云：「是邪？非邪？」\r\n之類是也。而北人即呼為也，亦為誤矣。難者曰：「〈繫辭〉云：『乾坤\r\n，《易》之門戶邪？』此又為未定辭乎？」答曰：「何為不爾！上先標問\r\n，下方列德以折之耳。」\r\n    江南學士讀《左傳》，口相傳述，自為凡例，軍自敗曰敗，打破人軍\r\n曰敗。諸記傳未見補敗反，徐仙民讀《左傳》，唯一處有此音，又不言自\r\n敗、敗人之別，此為穿鑿耳。\r\n    古人云：「膏粱難整。」以其為驕奢自足，不能克勵也。吾見王侯外\r\n戚，語多不正，亦由內染賤保傅，外無良師友故耳。梁世有一侯，嘗對元\r\n帝飲謔，自陳「癡鈍」，乃成「颸段」，元帝答之云：「颸異涼風，段非\r\n干木。」謂「郢州」為「永州」，元帝啟報簡文，簡文云：『庚辰吳入，\r\n遂成司隸。」如此之類，舉口皆然。元帝手教諸子侍讀，以此為誡。\r\n    河北切攻字為古琮，與工、公、功三字不同，殊為僻也。比世有人名\r\n邏，自稱為纖；名琨，自稱為袞；名洸，自稱為汪；名  ，自稱為獡。非\r\n唯音韻舛錯，亦使其兒孫避諱紛紜矣。\r\n\r\n雜藝第十九\r\n\r\n    真草書跡，微鬚留意。江南諺云：「尺牘書疏，千里面目也。」承晉\r\n、宋餘俗，相與事之，故無頓狼狽者。吾幼承門業，加性愛重，所見法書\r\n亦多，而翫習功夫頗至，遂不能佳者，良由無分故也。然而此藝不須過精\r\n。夫巧者勞而智者憂，常為人所役使，更覺為累；韋仲將遺戒，深有以也\r\n。\r\n    王逸少風流才士，蕭散名人，舉世惟知其書，翻以能自蔽也。蕭子雲\r\n每歎曰：「吾著《齊書》，勒成一典，文章弘義，自謂可觀；唯以筆跡得\r\n名，亦異事也。」王褒地冑清華，才學優敏，後雖入關，亦被禮遇。猶以\r\n書工，崎嶇碑碣之間，辛苦筆硯之役，嘗悔恨曰：「假使吾不知書，可不\r\n至今日邪？」以此觀之，慎勿以書自命。雖然，廝猥之人，以能書拔擢者\r\n多矣。故道不同，不相為謀也。\r\n    梁氏秘閣散逸以來，吾見二王真草多矣，家中嘗得十卷；方知陶隱居\r\n、阮交州、蕭祭酒諸書，莫不得羲之之體，故是書之淵源。蕭晚節所變，\r\n乃右軍年少時法也。\r\n    晉、宋以來，多能書者。故其時俗，遞相染尚，所有部帙，楷正可觀\r\n，不無俗字，非為大損。至梁天監之間，斯風未變；大同之末，訛替滋生\r\n。蕭子雲改易字體，邵陵王頗行偽字；朝野翕然，以為楷式，畫虎不成，\r\n多所傷敗。至為一字，唯見數點，或妄斟酌，逐便轉移。爾後墳籍，略不\r\n可看。北朝喪亂之餘，書跡鄙陋，加以專輒造字，猥拙甚於江南。乃以百\r\n念為憂，言反為變，不用為罷，追來為歸，更生為蘇，先人為老，如此非\r\n一，遍滿經傳。唯有姚元標工於楷隸，留心小學，後生師之者眾。洎於齊\r\n末，秘書繕寫，賢於往日多矣。\r\n    江南閭裡間有〈畫書賦〉，乃陶隱居弟子杜道士所為；其人未甚識字\r\n，輕為軌則，托名貴師，世俗傳信，後生頗為所誤也。\r\n    畫繪之工，亦為妙矣；自古名士，多或能之。吾家嘗有梁元帝手畫蟬\r\n雀白團扇及馬圖，亦難及也。武烈太子偏能寫真，坐上賓客，隨宜點染，\r\n即成數人，以問童孺，皆知姓名矣。蕭賁、劉孝先、劉靈，並文學已外，\r\n復佳此法。翫閱古今，特可寶愛。若官未通顯，每被公私使令，亦為猥役\r\n。吳縣顧士端出身湘東王國侍郎，後為鎮南府刑獄參軍，有子曰庭，西朝\r\n中書捨人，父子並有琴書之藝，尤妙丹青，常被元帝所使，每懷羞恨。彭\r\n城劉岳，橐之子也，仕為驃騎府管記、平氏縣令，才學快士，而畫絕倫。\r\n後隨武陵王入蜀，下牢之敗，遂為陸護軍畫支江寺壁，與諸工巧雜處。向\r\n使三賢都不曉畫，直運素業，豈見此恥乎？\r\n    弧矢之利，以威天下，先王所以觀德擇賢，亦濟身之急務也。江南謂\r\n世之常射，以為兵射，冠冕儒生，多不習此；別有博射，弱弓長箭，施於\r\n准的，揖讓升降，以行禮焉。防禦寇難，了無所益。亂離之後，此術遂亡\r\n。河北文士，率曉兵射，非直葛洪一箭，已解追兵，三九讌集，常縻榮賜\r\n。雖然要輕禽，截狡獸，不願汝輩為之。\r\n    卜筮者，聖人之業也；但近世無復佳師，多不能中。古者，卜以決疑\r\n，今人生疑於卜；何者？守道信謀，欲行一事，卜得惡卦，反令\r\n，此之謂乎！且十中六七，以為上手，粗知大意，又不委曲。凡射奇偶，\r\n自然半收，何足賴也。世傳云：「解陰陽者，為鬼所嫉，坎壈貧窮，多不\r\n稱泰。」吾觀近古以來，尤精妙者，唯京房、管輅、郭璞耳，皆無官位，\r\n多或罹災，此言令人益信。儻值世網嚴密，強負此名，便有詿誤，亦禍源\r\n也。及星文風氣，率不勞為之。吾嘗學《六壬式》，亦值世閒好匠，聚得\r\n《龍首》、《金匱》、《玉軨變》、《玉歷》十許種書，討求無驗，尋亦\r\n悔罷。凡陰陽之術，與天地俱生，亦吉兇德刑，不可不信；但去聖既遠，\r\n世傳術書，皆出流俗，言辭鄙淺，驗少妄多。至如反支不行，竟以遇害；\r\n歸忌寄宿，不免兇終：拘而多忌，亦無益也。\r\n    算術亦是六藝要事；自古儒士論天道，定律歷者，皆學通之。然可以\r\n兼明，不可以專業。江南此學殊少，唯范陽祖晅精之，位至南康太守。河\r\n北多曉此術。\r\n    醫方之事，取妙極難，不勸汝曹以自命也。微解藥性，小小和合，居\r\n家得以救急，亦為勝事，皇甫謐、殷仲堪則其人也。\r\n    《禮》曰：「君子無故不徹琴瑟。」古來名士，多所愛好。洎於梁初\r\n，衣冠子孫，不知琴者，號有所闕；大同以末，斯風頓盡。然而此樂愔愔\r\n雅緻，有深味哉！今世曲解，雖變於古，猶足以暢神情也。唯不可令有稱\r\n譽，見役勳貴，處之下坐，以取殘杯冷炙之辱。戴安道猶遭之，況爾曹乎\r\n！\r\n    《家語》曰：「君子不博，為其兼行惡道故也。」《論語》云：「不\r\n有博弈者乎？為之，猶賢乎已。」然則聖人不用博弈為教；但以學者不可\r\n常精，有時疲倦，則儻為之，猶勝飽食昏睡，兀然端坐耳。至如吳太子以\r\n為無益，命韋昭論之；王肅、葛洪、陶侃之徒，不許目觀手執，此並勤篤\r\n之志也。能爾為佳。古為大博則六箸，小博則二  ，今無曉者。比世所行\r\n，一  十二  （棋），數術淺短，不足可翫。圍  （棋）有手談、坐隱之\r\n目，頗為雅戲；但令人耽憒，廢喪實多，不可常也。\r\n    投壺之禮，近世愈精。古者，實以小豆，為其矢之躍也。今則唯欲其\r\n驍，益多益喜，乃有倚竿、帶劍、狼壺、豹尾、龍首之名。其尤妙者，有\r\n蓮花驍。汝南周  ，弘正之子，會稽賀徽，賀革之子，並能一箭四十餘驍\r\n。賀又嘗為小障，置壺其外，隔障投之，無所失也。至鄴以來，亦見廣寧\r\n、蘭陵諸王，有此校具，舉國遂無投得一驍者。彈棋亦近世雅戲，消愁釋\r\n憒，時可為之。\r\n\r\n終制第二十\r\n\r\n    死者，人之常分，不可免也。吾年十九，值梁家喪亂，其間與白刃為\r\n伍者，亦常數輩；幸承餘福，得至於今。古人云：「五十不為夭。」吾已\r\n六十餘，故心坦然，不以殘年為念。先有風氣之疾，常疑奄然，聊書素懷\r\n，以為汝誡。\r\n    先君先夫人皆未還建鄴舊山，旅葬江陵東郭。承聖末，已啟求揚都，\r\n欲營遷厝。蒙詔賜銀百兩，已於揚州小郊北地燒  （磚），便值本朝淪沒\r\n，流離如此，數十年間，絕於還望。今雖混一，家道罄窮，何由辦此奉營\r\n資費？且揚都污毀，無復孑遺，還被下濕，未為得計。自咎自責，貫心刻\r\n髓。計吾兄弟，不當仕進；但以門衰，骨肉單弱，五服之內，傍無一人，\r\n播越他鄉，無復資蔭；使汝等沈淪廝役，以為先世之恥；故靦冒人間，不\r\n敢墜失。兼以北方政教嚴切，全無隱退者故也。\r\n    今年老疾侵，儻然奄忽，豈求備禮乎？一日放臂，沐浴而已，不勞復\r\n魄，殮以常衣。先夫人棄背之時，屬世荒饉，家塗空迫，兄弟幼弱，棺器\r\n率薄，藏內無  （磚）。吾當松棺二寸，衣帽已外，一不得自隨，床上唯\r\n施七星板；至如蠟弩牙、玉豚、錫人之屬，並須停省，糧甖明器，故不得\r\n營，碑誌旒旐，彌在言外。載以鱉甲車，襯土而下，平地無墳；若懼拜掃\r\n不知兆域，當築一堵低牆於左右前後，隨為私記耳。靈筵勿設枕几，朔望\r\n祥禫，唯下白粥清水乾棗，不得有酒肉餅果之祭。親友來餟酹者，一皆拒\r\n之。汝曹若違吾心，有加先妣，則陷父不孝，在汝安乎？其內典功德，隨\r\n力所至，勿刳竭生資，使凍餒也。四時祭祀，周、孔所教，欲人勿死其親\r\n，不忘孝道也。求諸內典，則無益焉。殺生為之，翻增罪累。若報罔極之\r\n德，霜露之悲，有時齋供，及七月半盂蘭盆，望於汝也。\r\n    孔子之葬親也，云：「古者，墓而不墳。丘東西南北之人也，不可以\r\n弗識也。」於是封之崇四尺。然則君子應世行道，亦有不守墳墓之時，況\r\n為事際所逼也！吾今羈旅，身若浮雲，竟未知何鄉是吾葬地；唯當氣絕便\r\n埋之耳。汝曹宜以傳業揚名為務，不可顧戀朽壤，以取堙沒也。",
  "language": "zh",
  "downloadCount": 752,
  "subjects": [
    "Chinese classics -- Bibliography",
    "Conduct of life",
    "Ethics -- China",
    "Philosophers -- China"
  ],
  "lastUpdated": "2026-01-14T00:10:23.776Z",
  "sourceUrl": "https://www.gutenberg.org/ebooks/7458"
}