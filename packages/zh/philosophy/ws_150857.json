{
  "id": "150857",
  "title": "准提咒",
  "author": "Wikisource Contributors",
  "excerpt": "稽首皈依蘇悉帝。頭面頂禮七俱胝。\n我今稱讚大準提。惟願慈悲垂加護。\n南無颯多喃。三藐三菩陀。俱胝喃。怛姪他。唵。折隸。主隸。準提。娑婆訶。\n\n【房山石經本】七俱胝佛母心大准提陀羅尼真言（獨部別行）\n＼唐 三藏 善無畏奉　詔譯\n\n\n總攝二十五部大曼荼\n以二指手無名指并小指，相叉於內，二中指直豎相拄，二頭指屈附二中指第一節，二大母指捻右手無名指中節。若有請召，二頭指來去。\n佛言：此咒及印能滅十惡五逆一切罪，成就一切白法功德。作此法者不問在家、出家；飲酒、食肉、有妻子、不揀淨穢，但依我法，無不成就。此法甚妙！\n\n\n第一作壇法\n佛言：若求成就先依壇法，不同諸部廣修供養、掘地香泥之所建。但以一新鏡未曾用...",
  "category": "philosophy",
  "content": "稽首皈依蘇悉帝。頭面頂禮七俱胝。\n我今稱讚大準提。惟願慈悲垂加護。\n南無颯多喃。三藐三菩陀。俱胝喃。怛姪他。唵。折隸。主隸。準提。娑婆訶。\n\n【房山石經本】七俱胝佛母心大准提陀羅尼真言（獨部別行）\n＼唐 三藏 善無畏奉　詔譯\n\n\n總攝二十五部大曼荼\n以二指手無名指并小指，相叉於內，二中指直豎相拄，二頭指屈附二中指第一節，二大母指捻右手無名指中節。若有請召，二頭指來去。\n佛言：此咒及印能滅十惡五逆一切罪，成就一切白法功德。作此法者不問在家、出家；飲酒、食肉、有妻子、不揀淨穢，但依我法，無不成就。此法甚妙！\n\n\n第一作壇法\n佛言：若求成就先依壇法，不同諸部廣修供養、掘地香泥之所建。但以一新鏡未曾用者，於佛像前巳月十五日夜，隨力莊嚴諸供養具，燒安悉香及淨水。先當淨心無所思惟，然後結印誦此真言，咒鏡一百八遍。以囊盛鏡常將隨身，每欲念誦，但以鏡置於面前結印誦咒，依鏡壇即得成就！\n\n\n第二念誦法\n佛言：欲誦持此咒法成就者，於白月十五日夜，清淨澡浴，著新淨衣，面向東方，結加正坐，置鏡坐前，隨意花香淨水諸物。先當淨心供養，然後結印印於心上，誦咒一百八遍。誦此咒加持，能使短命眾生還得增壽，迦摩羅疾尚得除差，何況餘病，若不消差無有是處！\n每月十齋日，每於晨朝，清淨水嗽口，面向東方，誦一百八遍然後喫飲，縱有妻子、不斷葷血，亦當成就。\n\n\n第三成驗法\n每月十齋日，以鏡為壇，結印念誦。除十齋日外，不須對鏡結印，但於平旦未食葷血時，誦此咒一百八遍。如是不絕，满四十九日，每有善惡吉祥災變，准提菩薩令二聖者常隨其人，所有善惡心之所念，皆於耳邊一一具報。\n若復有人，欲見國王大臣婆羅門等，先以淨水咒之七遍，洗面灑身，心上想王臣作歡喜相，能令國王大臣長者生恭敬心，見即歡喜，如臣敬君，如子敬父，愛樂心隨其所願及身命皆無所惜，悉得成就。\n若有短命多病眾生，白月十五日夜，燒安悉香，誦此真言一千八十遍，魔鬼病、失心、狂亂、野狐、惡魅皆於鏡中現於本形，教煞即煞令放即放，更不再來增壽無量。\n若復有無福無相，求官不遷貧苦所逼，每月十齋日常誦此咒，能令現世得轉輪王福，所求官剋當稱遂。\n若人欲行及欲求事，先當思准提二聖者，心念此咒具滿七遍，若可營為端身少頃，其身自然左右搖動，即知剋遂及以吉慶。若身剛強向前向後，即知所求皆不成就。心欲謀事，皆不可為，必有災難。\n若欲召四天梵王、帝釋、二十五部天魔波旬等，對鏡結印，頭指來去，於淨處高聲誦二十一遍，一切賢聖閻羅鬼眾，隨請必至不敢前卻，所有驅使隨心皆得。若知此法成與不成，具滿七日依法誦咒，夢中見佛及以華果，口吐黑毛及黑物，復喫白物，即知成就。\n\n\n第四廣明自在法\n佛言：此陀羅尼於南贍部洲有大勢力，移須彌山、竭大海（水），咒乾枯木，能生花果。若常持誦，水不能溺、火不能燒、毒藥、刀兵、冤家、病苦，皆不能害。\n若地中有諸物，結印誦咒具滿七遍，地中伏藏自然涌出，隨意所願皆得充足。\n軍陣賊難，結印指之，皆盡退散。\n若有卒為鬼神傷死，結印誦七遍，以印印心，卒死等病命即卻活。\n宅舍不安鬼神作禍，咒土鎮宅四方，鎮之則吉。\n若復有人六親不和、人不愛念，依法誦咒所向和合，聞名見身願不捨離。\n猛火之中，以印指之，火即消滅；以印指水，波浪皆淨。凡所求願無不稱遂，何況更能結齋、具戒依法持誦，不轉肉身往第四天得大神足。\n若復求長生及敕諸仙藥，於古塔前及深山中，或淨房內依鏡為壇，具滿七日或三七日，燒青蓮花和安悉香，於初夜分，誦一百八遍，即當睡眠。或於夢中食仙藥，或受方法，或於鏡面有五色光，光中有藥，隨取食之，即成仙道，諸餘功力百千億，不可窮盡。志心奉願乃可施行。\n七佛俱胝陀羅尼经\n注：房山石經　感字號 　",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:43:26.689Z",
  "sourceUrl": "https://zh.wikisource.org/wiki/%E5%87%86%E6%8F%90%E5%92%92"
}