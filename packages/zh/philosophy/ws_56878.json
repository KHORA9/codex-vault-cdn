{
  "id": "56878",
  "title": "神仙傳",
  "author": "Wikisource Contributors",
  "excerpt": "神仙傳 (四庫全書本)\n\n\n序\n洪著內篇，論神仙之事，凡二十卷。弟子滕升問曰：“先生曰神仙可得不死，可學古之神仙者，豈有其人乎？”答曰：“昔秦大夫阮倉，所記有數百人，劉向所鉆撰，又七十一人。蓋神仙幽隱，與世異流，世之所聞者，尤千不及一者也。故寧子入火而淩煙，馬皇見迎以獲龍，方回咀嚼以雲母，赤將茹葩以隨風，涓子餌水以著經，嘯父烈火以無窮，務光遊淵以脯薤，仇生卻老以食松，邛疏服石以鍊形，琴高乘鯉於碭中，桂父改色以龜腦，女丸七十以增容，陵陽吞無脂以登高，商丘咀菖蒲以不終，雨師煉五色以厲夫，子光轡虬雷於玄塗，周晉跨素禽於緱氏，軒轅控飛龍於鼎湖，葛由策木羊於綏山，陸通匝遐紀於黃廬，蕭史乘鳳而輕舉，東方飄...",
  "category": "philosophy",
  "content": "神仙傳 (四庫全書本)\n\n\n序\n洪著內篇，論神仙之事，凡二十卷。弟子滕升問曰：“先生曰神仙可得不死，可學古之神仙者，豈有其人乎？”答曰：“昔秦大夫阮倉，所記有數百人，劉向所鉆撰，又七十一人。蓋神仙幽隱，與世異流，世之所聞者，尤千不及一者也。故寧子入火而淩煙，馬皇見迎以獲龍，方回咀嚼以雲母，赤將茹葩以隨風，涓子餌水以著經，嘯父烈火以無窮，務光遊淵以脯薤，仇生卻老以食松，邛疏服石以鍊形，琴高乘鯉於碭中，桂父改色以龜腦，女丸七十以增容，陵陽吞無脂以登高，商丘咀菖蒲以不終，雨師煉五色以厲夫，子光轡虬雷於玄塗，周晉跨素禽於緱氏，軒轅控飛龍於鼎湖，葛由策木羊於綏山，陸通匝遐紀於黃廬，蕭史乘鳳而輕舉，東方飄衣於京都，犢子靈化以淪神，主柱飛行於丹砂，阮丘長存於睢嶺，英氏乘魚以登遐，脩羊陷石於西嶽，馬丹回風以電徂，鹿翁陟險而流泉，園客蟬蛻於五華。余今復抄集古之仙者，見於仙經服食方及百家之書，先師所說，耆儒所論，以為十卷，以傳知真識遠之士，其系俗之徒思不經微者，亦不強以示之矣。則知劉向所述，殊甚簡要，美事不舉。此傳雖深妙奇異，不可盡載，尤存大體，竊謂有愈於向，多所遺棄也。”葛洪撰。\n\n\n目錄\n卷一\n卷二\n卷三\n卷四\n卷五\n卷六\n卷七\n卷八\n卷九\n卷十",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:42:37.956Z",
  "sourceUrl": "https://zh.wikisource.org/wiki/%E7%A5%9E%E4%BB%99%E5%82%B3"
}