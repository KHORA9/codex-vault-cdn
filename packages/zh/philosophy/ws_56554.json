{
  "id": "56554",
  "title": "戒子通錄",
  "author": "Wikisource Contributors",
  "excerpt": "古者婦人妊子，寢不側，坐不邊，立不蹕，不食邪味。割不正不食，席不正不坐，目不視於邪色，耳不聽於淫聲。夜則令瞽誦詩，道正事。如此則生子形容端正，才德過人矣。\n--《列女傳》\n\n太宗嘗謂皇屬曰：“朕即位十三年矣，外絕遊觀之樂，內卻聲色之娛。汝等生於富貴，長自深宮。夫帝子親王先須克已，每著一衣，則憫蠶婦；每餐一食，則念耕夫。至於聽斷之間，勿先恣其喜怒。朕每親臨庶政，豈敢憚於焦勞！汝等勿鄙人短，勿恃己長，乃可永久富貴，以保終吉。先賢有言：逆吾者是吾師，順吾者是吾賊，不可不察也。”\n--《戒皇族·國朝太宗類苑》\n\n人之有子，多於嬰孺之時，愛忘其醜，恣其所求，恣其所為。無故叫號，不知禁止，而以罪保母。陵轢...",
  "category": "philosophy",
  "content": "古者婦人妊子，寢不側，坐不邊，立不蹕，不食邪味。割不正不食，席不正不坐，目不視於邪色，耳不聽於淫聲。夜則令瞽誦詩，道正事。如此則生子形容端正，才德過人矣。\n--《列女傳》\n\n太宗嘗謂皇屬曰：“朕即位十三年矣，外絕遊觀之樂，內卻聲色之娛。汝等生於富貴，長自深宮。夫帝子親王先須克已，每著一衣，則憫蠶婦；每餐一食，則念耕夫。至於聽斷之間，勿先恣其喜怒。朕每親臨庶政，豈敢憚於焦勞！汝等勿鄙人短，勿恃己長，乃可永久富貴，以保終吉。先賢有言：逆吾者是吾師，順吾者是吾賊，不可不察也。”\n--《戒皇族·國朝太宗類苑》\n\n人之有子，多於嬰孺之時，愛忘其醜，恣其所求，恣其所為。無故叫號，不知禁止，而以罪保母。陵轢同輩，不知戒約，而以咎他人。或言其不然，則曰小未可責，日漸月漬，養成其惡，此父母曲愛之過也。及其年齒漸長，愛心漸疏，微有疵失，遂成憎怒。摭其小疵，以為大惡，如遇親故。妝飾巧辭，歷歷陳數，斷然以大不孝之名加之，而其子實無他罪。此父母忘憎之過也。愛憎之私，多先於母氏，其父若不知此理，則徇其母氏之說，牢不可解。為父者須詳察此，子幼必待以嚴，子壯無薄其愛。\n夫言行可覆，信之至也；推美引惡，德之至也；揚名顯親，孝之至也；兄弟怡怡，宗族欣欣，悌之至也；臨財莫過乎讓。此五者立身之本。\n——王祥\n\n夫人有善，鮮不自伐，有能寡不自矜。伐則掩人，矜則淩人。掩人者人亦掩之，淩人者人亦淩之。故三郤為戮於晉，王叔負罪於周，不唯矜善、自伐、好爭之咎乎？故君子不自稱，非以讓人，惡其蓋人也。夫能屈以為伸，讓以為得，弱以為強，鮮不遂矣。\n——王昶\n\n昔伏波將軍援戒其兄子言：“聞人之惡，當如聞父母之名，耳可得而聞，口不可得而言也。”斯戒至矣。人或毀己，當退而求之於身，若己有可毀之行，則彼言當矣；若己無可毀之行，則彼言妄矣。當則無怨於彼，妄則無害於身，又何反報焉？且聞人毀己而忿者，惡醜聲之加也，人報者滋甚，不如默而自修己也。諺曰：救寒莫如重裘，止謗莫如自修。斯言信矣。若與是非之士、兇險之人近猶不可，況與對校乎？其害深矣。\n——王昶\n\n欲求子孝，必先慈；將責弟悌，務為友。雖孝不待慈而慈固植孝，悌非期友而友能立悌。夫和之不備或應以不和，猶信不足焉必有不信。倘知恩意相生，情理相出，可使家有參、柴，人皆由、損。\n——顏延之\n\n人生至樂無如讀書，至要無如教子。父子之間不可溺於小慈。自小律之以威，繩之以禮，則長無不肖之悔。教子有五：導其性，廣其誌，養其才，鼓其氣，攻其病，廢一不可。養子弟如養芝蘭，既積學以培植之，又積善以滋潤之。人家子弟惟可使覿德，不可使見利。富者之教子須是重道，貧者之教子須是守節。子弟之賢不肖系諸人，其貧富貴賤系之天。世人不憂其在人者而憂其在天者，豈非誤耶？\n——家頤\n凡人欲養身，先宜自息欲火，凡人欲保家，先宜自絕妄求。精神財昂，惜得一分，自有一分受用。視人猶已，亦宜為其珍惜，切不可盡人之力，盡人之情，令其不堪，到不堪處，出爾反爾，反損已之精力矣。有走不盡的路，有讀不盡的書，有做不盡的事，總須量精力為之，不可強所不能，自疲其精力。余少壯時多有不知循理事，多有不知惜身事，至今一思一悔恨，汝後人當自檢自養，毋效我所為，至老而又自悔也。\n余令新興，無他善壯，唯賑濟一節，自謂可逭前過，乃人揭我雲：百姓不粘一粒，盡入私囊。余亦不敢辯，但書衙舍雲：勤恤在我，知不知有天知；品騭由人，得不得皆自得。今雖不敢謂天知，然亦較常自得矣。汝輩後或有出仕者，但求無愧於此心，勿因毀譽自為加損也。\n盤根錯節，可以驗我之才；波流風靡，可以驗我之操；艱難險阻，可以驗我之思；震撼折沖，可以驗我之力；含垢忍辱，可以驗我之量。\n決不可存茍且心，決不可做偷薄事，決不可學輕狂態，決不可做憊懶人。當至忙促時，要越加檢點；當至急迫時，要越加飭守；當至快意時，要越加謹慎。",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:23.299Z",
  "sourceUrl": "https://zh.wikisource.org/wiki/%E6%88%92%E5%AD%90%E9%80%9A%E9%8C%84"
}