{
  "id": "30544",
  "title": "五孝傳",
  "author": "Tao, Qian",
  "excerpt": "Produced by News Li\r\n\r\n\r\n\r\n\r\n\r\n\r\n书名: 五孝傳\r\n陶潛 著\r\n\r\n\r\nTitle: Wuxiaozhuan\r\nSubtitle: Five (sets of) filial piety biographies\r\nAuthor: Tao Qian\r\n\r\n\r\n\r\n\r\n陶潛-孝傳\r\n\r\n天子孝傳贊\r\n\r\n虞舜、夏禹、殷高宗、周文王。\r\n\r\n虞舜父頑母嚚，事之於畎畝之間，以孝烝烝，是以堯聞而授之。富有天下，貴\r\n為天子，以為不順於父母，若窮而無歸，惟（聞）〔順〕親可以得意，苟違朝\r\n夕，若嬰兒之思戀，故稱舜五十而慕。《書》曰：「戛擊鳴球，搏拊琴瑟以詠\r\n，祖考來格。」",
  "category": "philosophy",
  "content": "Produced by News Li\r\n\r\n\r\n\r\n\r\n\r\n\r\n书名: 五孝傳\r\n陶潛 著\r\n\r\n\r\nTitle: Wuxiaozhuan\r\nSubtitle: Five (sets of) filial piety biographies\r\nAuthor: Tao Qian\r\n\r\n\r\n\r\n\r\n陶潛-孝傳\r\n\r\n天子孝傳贊\r\n\r\n虞舜、夏禹、殷高宗、周文王。\r\n\r\n虞舜父頑母嚚，事之於畎畝之間，以孝烝烝，是以堯聞而授之。富有天下，貴\r\n為天子，以為不順於父母，若窮而無歸，惟（聞）〔順〕親可以得意，苟違朝\r\n夕，若嬰兒之思戀，故稱舜五十而慕。《書》曰：「戛擊鳴球，搏拊琴瑟以詠\r\n，祖考來格。」言思其來而訓之。愛敬盡於事親，是以德教加於百姓，刑於四\r\n海。\r\n\r\n夏禹有天下，以奉宗廟，然躬自菲薄，以厚其孝。孔子曰：「禹，吾無間然矣\r\n。菲飲食而致孝乎鬼神，惡衣服而致美乎黻冕。」禹之德於是稱聞。聖人之德\r\n，無以加於孝敬，孝敬之道，美莫大焉。\r\n\r\n殷高宗諒陰，三年不言，百官?己而聽於?宰，三年而後言，天下咸歡，德教\r\n大行，殷道以興。詩曰：「一人有慶，兆民賴之。」其此之謂乎！\r\n\r\n周文王之為世子也，朝於王季日三，雞鳴至於寢門，問於內豎，內豎曰「安」\r\n，文王乃喜，「不安」，則色憂，行不能正履。日中、暮，亦如之。食上，必\r\n視寒溫之節；食下，必問所膳而後退。文王孝道光大，其化自近至遠，刑於寡\r\n妻，以御於家邦，故得萬國之歡心，以事其先王矣。\r\n\r\n贊曰：至哉後德，聖敬自天。陶漁致養，菲薄饗先。親瘠色憂，諒陰寢言。一\r\n人有慶，千載賴旃。\r\n\r\n諸侯孝傳贊\r\n\r\n周公旦、魯孝公、河間惠王。\r\n\r\n周公旦，武王之弟。成王幼少，周公攝政，制禮作樂，郊祀后稷以配天，宗祀\r\n文王於明堂，以配上帝，是以四海之內，各以其職來祭。詩曰：「於穆清廟，\r\n肅雍顯相。」言諸侯樂其位而敬其事也。仲尼曰：「孝莫大於嚴父，嚴父莫大\r\n於配天。」則周公其人也，貴而不驕，位高彌謙，自承文武之休烈，孝道通於\r\n神明，光被四海。武王封之於魯，備其禮樂，以奉宗廟焉。\r\n\r\n魯孝公之為公子，周宣王問公子能道訓諸侯者立之。樊穆仲稱其孝曰：「肅恭\r\n明神，而敬事耆老，賦事行刑，必問於遺訓，咨於故實，不干所問，不犯所咨\r\n。」王曰：「然則能訓理其民矣。」乃命之於夷宮，是為孝公。夫宗廟致敬，\r\n不忘親也，有國不亦宜乎！\r\n\r\n漢河間惠王，獻王之曾孫也。西京藩臣，多驕放之失，其名德者，唯獻王，而\r\n惠王繼之，《漢書》稱其能修獻王之行。母薨，服喪盡禮。哀帝下詔書褒揚，\r\n以為宗室儀表，增封萬戶。禮，古之人皆然，至於末俗衰薄，固已賢矣，貴而\r\n率禮又難。其見褒賞，不亦宜乎。\r\n\r\n贊曰：貴驕殊途，不期而會。周公勞謙，乃成光大。二侯承魯，遵儉去泰。河\r\n間率禮，漢宗是賴。\r\n\r\n卿大夫孝傳贊\r\n\r\n孔子、孟莊子、潁考叔。\r\n\r\n孔子，魯人也。入則事父兄，出則事公卿，喪事不敢不勉，故稱曰：「孝乎惟\r\n孝，友於兄弟，是亦為政也。」君賜腥，必熟而薦之，雖蔬食而齊，祭如在。\r\n鄉人儺，朝服立於阼階，孝之至也。至德要道，莫大於孝，是以曾參受而書之\r\n。游、夏之徒，常咨稟焉。許止不嘗藥，書以殺父。宰我暫言減喪，責以不仁\r\n。言合訓典，行合世范。德義可尊，作事可法，遺文不朽，揚名千載。\r\n\r\n孟莊子，魯人也。孔子稱其孝，其他可能也。其不改父之政，與父之臣，是難\r\n能也。夫孝子之事親也，事亡如事存，故當不義則爭之，存所不爭，則亡亦不\r\n敢改，〔三年無改〕父之道，猶謂之孝，況終身乎。\r\n\r\n潁考叔，鄭人也。莊公以叔段之故，與母誓曰：「不及黃泉，無相見也。」既\r\n而悔之。考叔為封人，聞之，有獻於公，公賜之食，而舍肉。公問之，對曰：\r\n「小人有母，未嘗君之羹，請以遺之。」公曰：「汝有母遺，繄我獨無！」考\r\n叔曰：「何謂也？」公語之故，且告之悔。考叔曰：「若掘地及泉隧而相見，\r\n其誰曰不然？」公從之，遂為母子如初。君子曰：潁考叔，純孝也，愛其母而\r\n施及莊公，詩云：「孝子不匱，永錫爾類。」其是之謂乎。\r\n\r\n贊曰：仁惟本悌，聖亦基孝。恂恂尼父，固天攸造。二子承親，式禮遵誥。永\r\n錫純懿，無改遺操。\r\n\r\n士孝傳贊\r\n\r\n高柴、樂正子春、孔奮、黃香。\r\n\r\n高柴，衛人也。喪親，泣血三年，未嘗見齒，所謂哭不偯，言不文也。為武城\r\n宰而化行，民有不服其親者改之，行喪如禮。君子之德風也，以身先之，而民\r\n不遺其親。\r\n\r\n樂正子春，魯人也。下堂傷足，既瘳，數月不出，猶有憂色。曰：「吾聞之曾\r\n子，父母全而生之，已全而歸之，可謂孝矣。故君子一舉足，一出言，不敢忘\r\n父母，不敢毀傷，孝之始也。」夫能敬慎若斯，而災患及者，未之有也。\r\n\r\n孔奮，扶風人也。少以孝行著名州裡，供養至謹。在官，唯母極甘美，妻息菜\r\n食。歷位以清。夫人情莫不欲厚其親，然亦有分焉，（奮）〔奢〕則難繼，能\r\n致儉以全養者，鮮矣。\r\n\r\n黃香，江夏人也。九歲失〔母〕，思慕骨立，事父竭力以致養，冬無被?而盡\r\n滋味，暑則扇床枕，寒則以身溫席。漢和帝嘉之，特加異賜，歷位恭勤，寵祿\r\n榮親，可謂「夙興夜寐，無忝爾所生」者也。\r\n\r\n贊曰：顯允群士，行殊名鈞。咸能夙夜，以義榮親。率彼城邑，用化厥民。忠\r\n以悟主，其孝乃純。\r\n\r\n庶人孝傳贊\r\n\r\n江革、廉范、汝郁、殷陶。\r\n\r\n江革，齊人也。漢章帝時，避賊負母而逃，賊賢之，不害而告其生路。竭力傭\r\n債，以致甘暖，和顏悅色，以盡歡心，欲親之安，自挽車以行。鄉人歸之，號\r\n曰江巨孝。位至五官中郎將，天子嘉焉，寵遇甚厚。告歸，詔書褒美，就家禮\r\n其終身，以顯異行。\r\n\r\n廉范，京兆人也，少孤，十五入蜀，迎父喪，遇石舡覆，范執骸而沒，船人救\r\n之，僅免於死，遂以喪歸。及仕郡拯太守於危難，送故盡節，章帝時為郡守，\r\n百姓歌詠之。夫孝者，人之本，教之所由生也，是以范之臨危也勇，宰民也惠\r\n，能以義顯也。\r\n\r\n汝郁，陳郡人也。五歲，母病不食，郁亦不食。母憐之，強食。郁能察色，知\r\n病，輒復不食。族人號曰「異童」。年十五，著於鄉里，父母終，思慕致毀，\r\n推財與兄弟，隱於草澤，君子以為難。況童齔孝於自然，可謂天性也。\r\n\r\n殷陶，汝南人也。年十二，以孝稱，遭父憂，率情合禮，有長蛇帶其門，舉家\r\n奔走，陶以喪柩在（馬）〔焉〕，獨居廬不動。親戚扶持曉喻，莫能移之，（\r\n帝）〔啼〕號益盛。由是顯名，屢辭辟命。夫智者不惑，勇者不懼，陶孝於其\r\n親，而智勇並彰乎弱齡，斯又難矣。\r\n\r\n贊曰：事親盡歡，其難在色。彼養以祿，我養以力。義在愛敬，榮不假飾。嗟\r\n爾眾庶，鑑茲前式。",
  "language": "zh",
  "downloadCount": 263,
  "subjects": [
    "Chinese literature"
  ],
  "lastUpdated": "2026-01-14T00:12:44.513Z",
  "sourceUrl": "https://www.gutenberg.org/ebooks/30544"
}