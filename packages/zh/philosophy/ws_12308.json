{
  "id": "12308",
  "title": "春秋公羊傳/昭公",
  "author": "Wikisource Contributors",
  "excerpt": "昭公元年\n元年春，王正月，公即位。\n叔孫豹會晉趙武、楚公子圍、齊國酌、宋向戌、衛石惡、陳公子招、蔡公孫歸生、鄭軒虎、許人、曹人于漷。〈此陳侯之弟招也，何以不稱弟？貶。曷爲貶？爲殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷爲與親弒者同？君親無將，將而必誅焉。然則曷爲不於其弒焉貶？以親者弒，然後其罪惡甚，《春秋》不待貶絕而罪惡見者，不貶絕以見罪惡也。貶絕然然罪惡見者，貶絕以見罪惡也。今招之罪已重矣，曷爲復貶乎此？著招之有罪也。何著乎招之有罪？言楚之托乎討招以滅陳也。〉\n三月，取運。〈運者何？內之邑也。其言取之何？不聽也。〉\n夏，秦伯之弟鍼出...",
  "category": "philosophy",
  "content": "\n昭公元年\n元年春，王正月，公即位。\n叔孫豹會晉趙武、楚公子圍、齊國酌、宋向戌、衛石惡、陳公子招、蔡公孫歸生、鄭軒虎、許人、曹人于漷。〈此陳侯之弟招也，何以不稱弟？貶。曷爲貶？爲殺世子偃師貶，曰陳侯之弟招殺陳世子偃師。大夫相殺稱人，此其稱名氏以殺何？言將自是弒君也。今將爾，詞曷爲與親弒者同？君親無將，將而必誅焉。然則曷爲不於其弒焉貶？以親者弒，然後其罪惡甚，《春秋》不待貶絕而罪惡見者，不貶絕以見罪惡也。貶絕然然罪惡見者，貶絕以見罪惡也。今招之罪已重矣，曷爲復貶乎此？著招之有罪也。何著乎招之有罪？言楚之托乎討招以滅陳也。〉\n三月，取運。〈運者何？內之邑也。其言取之何？不聽也。〉\n夏，秦伯之弟鍼出奔晉。〈秦無大夫，此何以書？仕諸晉也。曷爲仕諸晉？有千乘之國，而不能容其母弟，故君子謂之出奔也。〉\n六月丁巳，邾婁子華卒。\n晉荀吳帥師敗狄于大原。〈此大鹵也，曷爲謂之大原？地物從中國，邑人名從主人。原者何？上平曰原，下平曰隰。〉\n秋，莒去疾自齊入于莒。莒展出奔吳。叔弓帥師疆運田。〈疆運田者何？與莒爲竟也。與莒爲竟，則曷爲帥師而往？畏莒也。〉\n葬邾婁悼公。\n冬，十有一月己酉，楚子卷卒。\n楚公子比出奔晉。\n\n\n昭公二年\n二年春，晉侯使韓起來聘。\n夏，叔弓如晉。\n秋，鄭殺其大夫公孫黑。\n冬，公如晉，至河乃復。〈其言至河乃復何？不敢進也。〉\n季孫宿如晉。\n\n\n昭公三年\n三年春，王正月丁未，滕子泉卒。\n夏，叔弓如滕。\n五月，葬滕成公。\n秋，小邾婁子來朝。\n八月，大雩。\n冬，大雨雹。\n北燕伯款出奔齊。\n\n\n昭公四年\n四年春，王正月，大雨雪。\n夏，楚子、蔡侯、陳侯、鄭伯、許男、徐子、滕子、頓子、胡子、沈子、小邾婁子、宋世子佐、淮夷會于申。\n楚人執徐子。\n秋，七月，楚子、蔡侯、陳侯、許男、頓子、胡子、沈子、淮夷伐吳，執齊慶封，殺之。〈此伐吳也，其言執齊慶封何？爲齊誅也。其爲齊誅奈何？慶封走之吳，吳封之於防。然則曷爲不言伐防？不與諸侯專封也。慶封之罪何？脅齊君而亂齊國也。遂滅厲。〉\n九月，取鄫。〈其言取之何？滅之也。滅之則其言取之何？內大惡，諱也。〉\n冬，十有二月乙卯，叔孫豹卒。\n\n\n昭公五年\n五年春，王正月，舍中軍。〈舍中軍者何？復古也。然則曷爲不言三卿？五亦有中，三亦有中。〉\n楚殺其大夫屈申。\n公如晉。\n夏，莒牟夷以牟婁及防茲來奔。〈莒牟夷者何？莒大夫也。莒無大夫，此何以書？重地也。其言及防茲來奔何？不以私邑累公邑也。〉\n秋，七月，公至自晉。\n戊辰，叔弓帥師敗莒師于濆泉。〈濆泉者何？直泉也。直泉者何？涌泉也。〉\n秦伯卒。〈何以不名？秦者夷也，匿嫡之名也。其名何？嫡得之也。〉\n冬，楚子、蔡侯、陳侯、許男、頓子、沈子、徐人、越人伐吳。\n\n\n昭公六年\n六年春，王正月，杞伯益姑卒。\n葬秦景公。\n夏，季孫宿如晉。\n葬杞文公。\n宋華合比出奔衛。\n秋，九月，大雩。\n楚薳頗帥師伐吳。\n冬，叔弓如楚。\n齊侯伐北燕。\n\n\n昭公七年\n七年春，王正月，暨齊平。\n三月，公如楚。\n叔孫舍如齊蒞盟。\n夏，四月甲辰朔，日有食之。\n秋，八月戊辰，衛侯惡卒。\n九月，公至自楚。\n冬，十有一月癸未，季孫宿卒。\n十有二月癸亥，葬衛襄公。\n\n\n昭公八年\n八年春，陳侯之弟招殺陳世子偃師。\n夏，四月辛丑，陳侯溺卒。\n叔弓如晉。\n楚人執陳行人于徵師殺之。\n陳公子留出奔鄭。\n秋，搜于紅。〈搜者何？簡車徒也。何以書？蓋以罕書也。〉\n陳人殺其大夫公子過。\n大雩。\n冬，十月壬午，楚師滅陳，執陳公子招，放之于越，殺陳孔瑗。\n葬陳哀公。\n\n\n昭公九年\n九年春，叔弓會楚子于陳。\n許遷于夷。\n夏，四月，陳火。〈陳已滅矣，其言陳火何？存陳也，曰存陳悕矣！曷爲存陳？滅人之國，執人之罪人，殺人之賊，葬人之君，若是則陳存悕矣〉！\n秋，仲孫貜如齊。\n冬，筑郎囿。\n\n\n十年〈前532年己巳〉\n十年春，王正月。\n夏，晉欒施來奔。\n秋，七月，季孫隱如、叔弓、仲孫貜帥師伐莒。\n戊子，晉侯彪卒。\n九月，叔孫舍如晉。\n葬晉平公。\n十有二月，甲子，宋公戌卒。\n\n\n十一年〈前531年庚午〉\n十有一年春，王正月，叔弓如宋。\n葬宋平公。\n夏，四月丁巳，楚子虔誘蔡侯般，殺之于申。〈楚子虔何以名？絕也。曷爲絕之？爲其誘封也。此討賊也，雖誘之則曷爲絕之？懷惡而討不義，君子不予也。〉\n楚公子棄疾帥師圍蔡。\n五月甲申，夫人歸氏薨。\n大搜于比蒲。〈大搜者何？簡車徒也。何以書？蓋以罕書也。〉\n仲孫貜會邾婁子，盟于侵羊。\n秋，季孫隱如會晉韓起、齊國酌、宋華亥、衛北宮佗、鄭軒虎、曹人、杞人于屈銀。\n九月，己亥，葬我小君齊歸。〈齊歸者何？昭公之母也。〉\n冬，十有一月丁酉，楚師滅蔡，執蔡世子有以歸，用之。〈此未逾年之君也，其稱世子何？不君靈公，不成其子也。不君靈公，則曷爲不成其子？誅君之子不立，非怒也，無繼也。惡乎用之？用之防也。其用之防奈何？蓋以筑防也。〉\n\n\n十二年〈前530年辛未〉\n十有二年春，齊髙偃師師納北燕伯于陽。〈伯于陽者何？公子陽生也。子曰：『我乃知之矣。』在側者曰：『子茍知之，何以不革？』曰：『如爾所不知何？《春秋》之信史也，其序則齊桓、晉文，其會則主會者爲之也，其詞則丘有罪焉耳！』〉\n三月壬申，鄭伯嘉卒。\n夏，宋公使華定來聘。\n公如晉，至河乃復。\n五月，葬鄭簡公。\n楚殺其大夫成然。\n秋，七月。\n冬，十月，公子整出奔齊。\n楚子伐徐。\n晉伐鮮虞。\n\n\n昭公十三年\n十有三年春，叔弓帥師圍費。\n夏，四月，楚公子比自晉歸于楚，弒其君虔于乾溪。〈此弒其君，其言歸何？歸無惡於弒立也。歸無惡於弒立者何？靈王爲無道，作乾溪之臺，三年不成，楚公子棄疾脅比而立之。然後令于乾溪之役曰：『比已立矣，後歸者不得復其田里。』眾罷而去之，靈王經而死。楚公子棄疾弒公子比，比已立矣，其稱公子何？其意不當也。其意不當，則曷爲加弒焉爾？比之義宜乎效死不立。大夫相殺稱人，此其稱名氏以弒何？言將自是爲君也。〉\n秋，公會劉子、晉侯、齊侯、宋公、衛侯、鄭伯、曹伯、莒子、邾婁子、滕子、薛伯、杞伯、小邾婁子于平丘。八月甲戌，同盟于平丘；公不與盟，晉人執季孫隱如以歸。公至自會。〈公不與盟者何？公不見與盟也。公不見與盟，大夫執，何以致會？不恥也。曷爲不恥？諸侯遂亂，反陳、蔡，君子不恥不與焉！〉\n蔡侯廬歸于蔡。陳侯吳歸于陳。〈此皆滅國也，其言歸何？不與諸侯專封也。〉\n冬，十月，葬蔡靈公。\n公如晉，至河乃復。\n吳滅州來。\n\n\n昭公十四年\n十有四年春，隱如至自晉。\n三月，曹伯滕卒。\n夏，四月。\n秋，葬曹武公。\n八月，莒子去疾卒。\n冬，莒殺其公子意恢。\n\n\n昭公十五年\n十有五年春，王正月，吳子夷昧卒。\n二月癸酉，有事于武宮。\n龠入，叔弓卒，去樂卒事。〈其言去樂卒事何？禮也。君有事于廟，聞大夫之喪，去樂，卒事。大夫聞君之喪，攝主而往。大夫聞大夫之喪，尸事畢而往。〉\n夏，蔡昭吳奔鄭。\n六月丁巳朔，日有食之。\n秋，晉荀吳帥師伐鮮虞。\n冬，公如晉。\n\n\n昭公十六年\n十有六年春，齊侯伐徐。\n楚子誘戎曼子，殺之。〈楚子何以不名？夷狄相誘，君子不疾也。曷爲不疾？若不疾，乃疾之也。〉\n夏，公至自晉。\n秋，八月己亥，晉侯夷卒。\n九月，大雩。\n季孫隱如如晉。\n冬，十月，葬晉昭公。\n\n\n昭公十七年\n十有七年春，小邾婁子來朝。\n夏，六月甲戌朔，日有食之。\n秋，郯子來朝。\n八月，晉荀吳帥師滅賁渾戎。\n冬，有星孛于大辰。〈孛者何？彗星也。其言于大辰何？在大辰也。大辰者何？大火也。大火爲大辰，伐爲大辰，北辰亦爲大辰。何以書？記異也。〉\n楚人及吳戰于長岸。〈詐戰不言戰，此其言戰何？敵也。〉\n\n\n昭公十八年\n十有八年春，王三月，曹伯須卒。\n夏，五月，壬午，宋、衛、陳、鄭災。〈何以書？記異也。何異爾？異其同日而俱災也。外異不書，此何以書？爲天下記異也。〉\n六月，邾婁人入鄅。\n秋，葬曹平公。\n冬，許遷于白羽。\n\n\n昭公十九年\n十有九年春，宋公伐邾婁。\n夏，五月戊辰，許世子止弒其君買。\n己卯，地震。\n秋，齊髙發帥師伐莒。\n冬，葬許悼公。〈賊未討，何以書葬？不成于弒也。曷爲不成于弒？止進藥而藥殺也。止進藥而藥殺，則曷爲加弒焉爾？譏子道之不盡也。其譏子道之不盡奈何？曰：樂正子春之視疾也。復加一飯則脫然愈，復損一飯則脫然愈；復加一衣則脫然愈，復損一衣則脫然愈。止進藥而藥殺，是以君子加弒焉爾，曰『許世子止弒其君買』，是君子之聽止也；『葬許悼公』，是君子之赦止也。赦止者，免止之罪辭也。〉\n\n\n昭公廿年\n廿年春，王正月。\n夏，曹公孫會自鄸出奔宋。〈奔未有言自者，此其言自何？畔也。畔則曷爲不言其畔？爲公子喜時之後諱也。《春秋》爲賢者諱。何賢乎公子喜時？讓國也。其讓國奈何？曹伯廬卒于師，則未知公子喜時從與？公子負芻從與？或爲主于國？或爲主于師？公子喜時見公子負芻之當主也，逡巡而退。賢公子喜時，則曷爲爲會諱？君子之善善也長，惡惡也短，惡惡止其身，善善及子孫。賢者子孫，故君子爲之諱也。〉\n秋，盜殺衛侯之兄輒。〈母兄稱兄，兄何以不立？有疾也。何疾爾？惡疾也。〉\n冬，十月，宋華亥、向甯、華定出奔陳。\n十有一月辛卯，蔡侯廬卒。\n\n\n昭公廿一年\n廿有一年春，王三月，葬蔡平公。\n夏，晉侯使士鞅來聘。\n宋華亥、向甯、華定自陳入于宋南里以畔。〈宋南里者何？若曰：因諸者然。〉\n秋，七月壬午朔，日有食之。\n八月乙亥，叔痤卒。\n冬，蔡侯朱出奔楚。\n公如晉，至河乃復。\n\n\n昭公廿二年\n廿有二年春，齊侯伐莒。\n宋華亥、向甯、華定自宋南里出奔楚。\n大搜于昌奸。\n夏，四月乙丑，天王崩。\n六月，叔鞅如亰師。\n葬景王。\n王室亂。〈何言乎王室亂？言不及外也。〉\n劉子、單子以王猛居于皇。〈其稱王猛何？當國也。〉\n秋，劉子、單子以王猛入于王城。〈王城者何？西周也。其言入何？篡辭也。〉\n冬，十月，王子猛卒。〈此未逾年之君也，其稱王子猛卒何？不與當也。不與當者，不與當父死子繼、兄死弟及之辭也。〉\n十有二月癸酉朔，日有食之。\n\n\n昭公廿三年\n廿有三年春，王正月，叔孫舍如晉。\n癸丑，叔鞅卒。\n晉人執我行人叔孫舍。\n晉人圍郊。〈郊者何？天子之邑也。曷爲不系于周？不與伐天子也。〉\n夏，六月，蔡侯東國卒于楚。\n秋，七月，莒子庚輿來奔。\n戊辰，吳敗頓、胡、沈、蔡、陳、許之師于雞父。〈胡子髡、沈子楹滅，獲陳夏嚙。此偏戰也，曷爲以詐戰之辭言之？不與夷狄之主中國也。然則曷爲不使中國主之？中國亦新夷狄也。其言滅獲何？別君臣也，君死于位曰滅，生得曰獲，大夫生死皆曰獲。不與夷狄之主中國，則其言獲陳夏嚙何？吳少進也。〉\n天王居于狄泉。〈此未三年，其稱天王何？著有天子也。〉\n尹氏立王子朝。\n八月乙未，地震。\n冬，公如晉，至河，公有疾，乃復。〈（傳）何言乎公有疾乃復？殺恥也。〉\n\n\n昭公廿四年\n廿有四年春，王二月丙戌，仲孫貜卒。\n叔孫舍至自晉。\n夏，五月乙未朔，日有食之。\n秋，八月，大雩。\n丁酉，杞伯郁厘卒。\n冬，吳滅巢。\n葬杞平公。\n\n\n昭公廿五年\n廿有五年春，叔孫舍如宋。\n夏，叔倪會晉趙鞅、宋樂世心、衛北宮喜、鄭游吉、曹人、邾婁人、滕人、薛人、小邾婁人于黃父。\n有鸛鵒來巢。〈何以書？記異也。何異爾？非中國之禽也，宜穴又巢也。〉\n秋，七月上辛，大雩。季辛，又雩。〈又雩者何？又雩者非雩也，聚眾以逐季氏也。〉\n九月己亥，公孫于齊，次于楊州。\n齊侯唁公于野井。〈唁公者何？昭公將弒季氏，告子家駒曰：『季氏爲無道，僭於公室久矣，吾欲弒之，何如？』子家駒曰：『諸侯僭於天子，大夫僭於諸侯久矣！』昭公曰：『吾何僭矣哉？』子家駒曰：『設兩觀，乘大路，朱干，玉戚，以舞《大夏》，八佾以舞《大武》，此皆天子之禮也。且夫牛馬維婁，委己者也，而柔焉。季氏得民眾久矣，君無多辱焉！』昭公不從其言，終弒之而敗焉。走之齊，齊侯唁公于野井，曰：『奈何君去魯國之社稷？』昭公曰：『喪人不佞，失守魯國之社稷，執事以羞。』再拜顙，慶子家駒曰：『慶子免君於大難矣。』子家駒曰：『臣不佞，陷君於大難，君不忍加之以鈇锧，賜之以死。』再拜顙。髙子執簞食與四脡脯，國子執壺漿，曰：『吾寡君聞君在外，餕饔未就，敢致糗于從者。』昭公曰：『君不忘吾先君，延及喪人，錫之以大禮。』再拜稽首，以衽受。髙子曰：『有夫不祥，君無所辱大禮。』昭公蓋祭而不嘗。景公曰：『寡人有不腆先君之服，未之敢服；有不腆先君之器，未之敢用，敢以請。』昭公曰：『喪人不佞，失守魯國之社稷，執事以羞，敢辱大禮？敢辭。』景公曰：『寡人有不腆先君之服，未之敢服；有不腆先君之器，未之敢用，敢固以請。』昭公曰：『以吾宗廟之在魯地，有先君之服，未之能以服；有先君之器，未之能以出，敢固辭。』景公曰：『寡人有不腆先君之服，未之敢服；有不腆先君之器，未之敢用，請以饗乎從者。』昭公曰：『喪人其何稱？』景公曰：『孰君而無稱？』昭公於是噭然而哭，諸大夫皆哭。既哭以人爲菑，以幦爲席，以鞍爲幾，以遇禮相見。孔子曰：『其禮與！其辭足觀矣！』〉\n冬，十月戊辰，叔孫舍卒。\n十有一月己亥，宋公佐卒于曲棘。〈曲棘者何？宋之邑也。諸侯卒其封內不地，此何以地？憂內也。〉\n十有二月，齊侯取運。〈外取邑不書？此何以書？爲公取之也。〉\n\n\n昭公廿六年\n廿有六年春，王正月，葬宋元公。\n三月，公至自齊，居于運。\n夏，公圍成。\n秋，公會齊侯、莒子、邾婁子，杞伯盟于剸陵。公至自會，居于運。\n九月庚申，楚子居卒。\n冬，十月，天王入于成周。〈成周者何？東周也。其言入何？不嫌也。〉\n尹氏、召伯、毛伯以王子朝奔楚。\n\n\n昭公廿七年\n廿有七年春，公如齊。公至自齊，居于運。\n夏，四月，吳弒其君僚。\n楚殺其大夫郤宛。\n秋，晉士鞅、宋樂祁犁、衛北宮喜、曹人、邾婁人、滕人會于扈。\n冬，十月，曹伯午卒。\n邾婁快來奔。〈邾婁快者何？邾婁之大夫也。邾婁無大夫，此何以書？以近書也。〉\n公如齊，公至自齊，居于運。\n\n\n昭公廿八年\n廿有八年春，王三月，葬曹悼公。\n公如晉，次于乾侯。\n夏，四月丙戌，鄭伯甯卒。六月，葬鄭定公。\n秋，七月癸巳，滕子甯卒。\n冬，葬滕悼公。\n\n\n昭公廿九年\n廿有九年春，公至自乾侯，居于運。\n齊侯使髙張來唁公。\n公如晉，次于乾侯。\n夏，四月庚子，叔倪卒。\n秋，七月。\n冬，十月，運潰。邑不言潰，〈此其言潰何？郛之也。曷爲郛之？君存焉爾。〉\n\n\n昭公卅年\n卅年春，王正月，公在乾侯。\n夏，六月庚辰，晉侯去疾卒。\n秋，八月，葬晉頃公。\n冬，十有二月，吳滅徐，徐子章禹奔楚。\n\n\n昭公卅一年\n卅有一年春，王正月，公在乾侯。\n季孫隱如會晉荀櫟于適歷。\n夏，四月丁巳，薛伯穀卒。\n晉侯使荀櫟唁公于乾侯。\n秋，葬薛獻公。\n冬，黑弓以濫來奔。〈文何以無邾婁？通濫也。曷爲通濫？賢者子孫宜有地也。賢者孰謂？謂叔術也。何賢乎叔術？讓國也。其讓國奈何？當邾婁顏之時，邾婁女有爲魯夫人者，則未知其爲武公與？懿公與？孝公幼，顏淫九公子于宮中，因以納賊，則未知其爲魯公子與？邾婁公子與？臧氏之母，養公者也。君幼則宜有養者，大夫之妾，士之妻，則未知臧氏之母者曷爲者也？養公者必以其子入養。臧氏之母聞有賊，以其子易公，抱公以逃。賊至，湊公寢而弒之。臣有鮑廣父與梁買子者，聞有賊，趨而至。臧氏之母曰：『公不死也，在是，吾以吾子易公矣。』於是負孝公之周訴天子，天子爲之誅顏而立叔術，反孝公于魯。顏夫人者，嫗盈女也，國色也，其言曰：『有能爲我殺殺顏者，吾爲其妻。』叔術爲之殺殺顏者，而以爲妻，有子焉，謂之盱。夏父者，其所爲有於顏者也。盱幼而皆愛之，食必坐二子於其側而食之，有珍怪之食，盱必先取足焉。夏父曰：『以來，人未足而盱有餘。』叔術覺焉，曰：『嘻！此誠爾國也夫！』起而致國于夏父，夏父受而中分之，叔術曰：『不可！』三分之，叔術曰：『不可！』四分之，叔術曰：『不可！』五分之，然後受之。公扈子者，邾婁之父兄也，習乎邾婁之故，其言曰：『惡有言人之國賢若此者乎！』誅顏之時，天子死，叔術起而致國于夏父。當此之時，邾婁人常被兵于周，曰：『何故死吾天子？』通濫則文何以無邾婁？天下未有濫也。天下未有濫，則其言以濫來奔何？叔術者，賢大夫也，絕之則爲叔術不欲絕，不絕則世大夫也。大夫之義不得世，故於是推而通之也。〉\n十有二月辛亥朔，日有食之。\n\n\n卅二年\n卅有二年春，王正月，公在乾侯。\n取闞。〈闞者何？邾婁之邑也。曷爲不系乎邾婁？諱亟也。〉\n夏，吳伐越。\n秋，七月。\n冬，仲孫何忌會晉韓不信、齊髙張、宋仲幾、衛世叔申、鄭國參、曹人、莒人、邾婁人、薛人、杞人、小邾婁人城成周。\n十有二月，己未，公薨于乾侯。\n\n\n斠勘",
  "language": "zh",
  "downloadCount": 0,
  "subjects": [
    "philosophy"
  ],
  "lastUpdated": "2026-01-14T00:41:30.882Z",
  "sourceUrl": "https://zh.wikisource.org/wiki/%E6%98%A5%E7%A7%8B%E5%85%AC%E7%BE%8A%E5%82%B3%2F%E6%98%AD%E5%85%AC"
}