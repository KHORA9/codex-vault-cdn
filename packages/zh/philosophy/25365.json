{
  "id": "25365",
  "title": "顔氏家訓",
  "author": "Yan, Zhitui",
  "excerpt": "Produced by Yu-Fen Luo\r\n\r\n\r\n\r\n\r\n卷第一　序致　教子　兄弟　後娶　治家\r\n\r\n\r\n序致第一\r\n\r\n　　夫聖賢之書，教人誠孝，慎言檢跡，立身揚名，亦已備矣。魏、晉已來，所\r\n著諸子，理重事複，遞相模效，猶屋下架屋，床上施床耳。吾今所以複為此者，\r\n非敢軌物範世也，業以整齊門內，提撕子孫。夫同言而信，信其所親；同命而行，\r\n行其所服。禁童子之暴謔，則師友之誡，不如傅婢之指揮；止凡人之鬥鬩，則堯、\r\n舜之道，不如寡妻之誨諭。吾望此書為汝曹之所信，猶賢于傅婢寡妻耳。\r\n　　吾家風教，素為整密。昔在齠齔，便蒙誘誨；每從兩兄，曉夕溫凊。規行矩\r\n步，安辭定色，鏘鏘翼翼，若朝嚴",
  "category": "philosophy",
  "content": "Produced by Yu-Fen Luo\r\n\r\n\r\n\r\n\r\n卷第一　序致　教子　兄弟　後娶　治家\r\n\r\n\r\n序致第一\r\n\r\n　　夫聖賢之書，教人誠孝，慎言檢跡，立身揚名，亦已備矣。魏、晉已來，所\r\n著諸子，理重事複，遞相模效，猶屋下架屋，床上施床耳。吾今所以複為此者，\r\n非敢軌物範世也，業以整齊門內，提撕子孫。夫同言而信，信其所親；同命而行，\r\n行其所服。禁童子之暴謔，則師友之誡，不如傅婢之指揮；止凡人之鬥鬩，則堯、\r\n舜之道，不如寡妻之誨諭。吾望此書為汝曹之所信，猶賢于傅婢寡妻耳。\r\n　　吾家風教，素為整密。昔在齠齔，便蒙誘誨；每從兩兄，曉夕溫凊。規行矩\r\n步，安辭定色，鏘鏘翼翼，若朝嚴君焉。賜以優言，問所好尚，勵短引長，莫不\r\n懇篤。年始九歲，便丁荼蓼，家塗離散，百口索然。慈兄鞠養，苦辛備至；有仁\r\n無威，導示不切。雖讀禮傳，微愛屬文，頗為凡人之所陶染，肆欲輕言，不修邊\r\n幅。年十八九，少知砥礪，習若自然，卒難洗蕩。二十已後，大過稀焉；每常心\r\n共口敵，性與情競，夜覺曉非，今悔昨失，自憐無教，以至於斯。追思平昔之指，\r\n銘肌鏤骨，非徒古書之誡，經目過耳也。故留此二十篇，以為汝曹後車耳。\r\n\r\n\r\n教子第二\r\n\r\n　　上智不教而成，下愚雖教無益，中庸之人，不教不知也。古者，聖王有胎教\r\n之法：懷子三月，出居別宮，目不邪視，耳不妄聽，音聲滋味，以禮節之。書之\r\n玉版，藏諸金匱。子生咳提，師保固明孝仁禮義，導習之矣。凡庶縱不能爾，當\r\n及嬰稚，識人顏色，知人喜怒，便加教誨，使為則為，使止則止。比及數歲，可\r\n省笞罰。父母威嚴而有慈，則子女畏慎而生孝矣。吾見世間，無教而有愛，每不\r\n能然；飲食運為，恣其所欲，宜誡翻獎，應訶反笑，至有識知，謂法當爾。驕慢\r\n已習，方複製之，捶撻至死而無威，忿怒日隆而增怨，逮于成長，終為敗德。孔\r\n子雲：“少成若天性，習慣如自然”是也。俗諺曰：“教婦初來，教兒嬰孩。”\r\n誠哉斯語！\r\n　　凡人不能教子女者，亦非欲陷其罪惡；但重於訶怒。傷其顏色，不忍楚撻慘\r\n其肌膚耳。當以疾病為諭，安得不用湯藥針艾救之哉？又宜思勤督訓者，可願苛\r\n虐於骨肉乎？誠不得已也。\r\n　　王大司馬母魏夫人，性甚嚴正；王在湓城時，為三千人將，年踰四十，少不\r\n如意，猶捶撻之，故能成其勳業。梁元帝時，有一學士，聰敏有才，為父所寵，\r\n失於教義：一言之是，遍于行路，終年譽之；一行之非，揜藏文飾，冀其自改。\r\n年登婚宦，暴慢日滋，竟以言語不擇，為周逖抽腸釁鼓雲。\r\n　　父子之嚴，不可以狎；骨肉之愛，不可以簡。簡則慈孝不接，狎則怠慢生焉。\r\n由命士以上，父子異宮，此不狎之道也；抑搔癢痛，懸衾篋枕，此不簡之教也。\r\n或問曰：“陳亢喜聞君子之遠其子，何謂也？”對曰：“有是也。蓋君子之不親\r\n教其子也，詩有諷刺之辭，禮有嫌疑之誡，書有悖亂之事，春秋有邪僻之譏，易\r\n有備物之象：皆非父子之可通言，故不親授耳。”\r\n　　齊武成帝子琅邪王，太子母弟也，生而聰慧，帝及後並篤愛之，衣服飲食，\r\n與東宮相准。帝每面稱之曰：“此黠兒也，當有所成。”及太子即位，王居別宮，\r\n禮數優僭，不與諸王等；太后猶謂不足，常以為言。年十許歲，驕恣無節，器服\r\n玩好，必擬乘輿；常朝南殿，見典禦進新冰，鉤盾獻早李，還索不得，遂大怒，\r\n詬曰：“至尊已有，我何意無？”不知分齊，率皆如此。識者多有叔段、州籲之\r\n譏。後嫌宰相，遂矯詔斬之，又懼有救，乃勒麾下軍士，防守殿門；既無反心，\r\n受勞而罷，後竟坐此幽薨。\r\n　　人之愛子，罕亦能均；自古及今，此弊多矣。賢俊者自可賞愛，頑魯者亦當\r\n矜憐，有偏寵者，雖欲以厚之，更所以禍之。共叔之死，母實為之。趙王之戮，\r\n父實使之。劉表之傾宗覆族，袁紹之地裂兵亡，可為靈龜明鑒也。\r\n　　齊朝有一士大夫，嘗謂吾曰：“我有一兒，年已十七，頗曉書疏，教其鮮卑\r\n語及彈琵琶，稍欲通解，以此伏事公卿，無不寵愛，亦要事也。”吾時俛而不答。\r\n異哉，此人之教子也！若由此業，自致卿相，亦不願汝曹為之。\r\n\r\n\r\n兄弟第三\r\n\r\n　　夫有人民而後有夫婦，有夫婦而後有父子，有父子而後有兄弟：一家之親，\r\n此三而已矣。自茲以往，至於九族，皆本於三親焉，故於人倫為重者也，不可不\r\n篤。兄弟者，分形連氣之人也，方其幼也，父母左提右挈，前襟後裾，食則同案，\r\n衣則傳服，學則連業，游則共方，雖有悖亂之人，不能不相愛也。及其壯也，各\r\n妻其妻，各子其子，雖有篤厚之人，不能不少衰也。娣姒之比兄弟，則疏薄矣；\r\n今使疏薄之人，而節量親厚之恩，猶方底而圓蓋，必不合矣。惟友悌深至，不為\r\n旁人之所移者，免夫！\r\n　　二親既歿，兄弟相顧，當如形之與影，聲之與響；愛先人之遺體，惜己身之\r\n分氣，非兄弟何念哉？兄弟之際，異於他人，望深則易怨，地親則易弭。譬猶居\r\n室，一穴則塞之，一隙則塗之，則無頹毀之慮；如雀鼠之不恤，風雨之不防，壁\r\n陷楹淪，無可救矣。僕妾之為雀鼠，妻子之為風雨，甚哉！\r\n　　兄弟不睦，則子侄不愛；子侄不愛，則群從疏薄；群從疏薄，則僮僕為讎敵\r\n矣。如此，則行路皆踖其面而蹈其心，誰救之哉？人或交天下之士，皆有歡愛，\r\n而失敬于兄者，何其能多而不能少也！人或將數萬之師，得其死力，而失恩于弟\r\n者，何其能疏而不能親也！\r\n　　娣姒者，多爭之地也，使骨肉居之，亦不若各歸四海，感霜露而相思，佇日\r\n月之相望也。況以行路之人，處多爭之地，能無閒者，鮮矣。所以然者，以其當\r\n公務而執私情，處重責而懷薄義也；若能恕己而行，換子而撫，則此患不生矣。\r\n　　人之事兄，不可同于事父，何怨愛弟不及愛子乎？是反照而不明也。沛國劉\r\n璡，嘗與兄瓛連棟隔壁，瓛呼之數聲不應，良久方答；瓛怪問之，乃曰：“向來\r\n未著衣帽故也。”以此事兄，可以免矣。\r\n　　江陵王玄紹，弟孝英、子敏，兄弟三人，特相友愛，所得甘旨新異，非共聚\r\n食，必不先嘗，孜孜色貌，相見如不足者。及西台陷沒，玄紹以形體魁梧，為兵\r\n所圍；二弟爭共抱持，各求代死，終不得解，遂並命爾。\r\n\r\n\r\n後娶第四\r\n\r\n　　吉甫，賢父也，伯奇，孝子也，以賢父禦孝子，合得終於天性，而後妻閒之，\r\n伯奇遂放。曾參婦死，謂其子曰：“吾不及吉甫，汝不及伯奇。”王駿喪妻，亦\r\n謂人曰：“我不及曾參，子不如華、元。”並終身不娶，此等足以為誡。其後，\r\n假繼慘虐孤遺，離閒骨肉，傷心斷腸者，何可勝數。慎之哉！慎之哉！\r\n　　江左不諱庶孽，喪室之後，多以妾媵終家事；疥癬蚊虻，或未能免，限以大\r\n分，故稀鬥鬩之恥。河北鄙於側出，不預人流，是以必須重娶，至於三四，母年\r\n有少於子者。後母之弟，與前婦之兄，衣服飲食，爰及婚宦，至於士庶貴賤之隔，\r\n俗以為常。身沒之後，辭訟盈公門，謗辱彰道路，子誣母為妾，弟黜兄為傭，播\r\n揚先人之辭跡，暴露祖考之長短，以求直己者，往往而有。悲夫！自古奸臣佞妾，\r\n以一言陷人者眾矣！況夫婦之義，曉夕移之，婢僕求容，助相說引，積年累月，\r\n安有孝子乎？此不可不畏。\r\n　　凡庸之性，後夫多寵前夫之孤，後妻必虐前妻之子；非唯婦人懷嫉妒之情，\r\n丈夫有沈惑之僻，亦事勢使之然也。前夫之孤，不敢與我子爭家，提攜鞠養，積\r\n習生愛，故寵之；前妻之子，每居己生之上，宦學婚嫁，莫不為防焉，故虐之。\r\n異姓寵則父母被怨，繼親虐則兄弟為讎，家有此者，皆門戶之禍也。\r\n　　思魯等從舅殷外臣，博達之士也。有子基、諶，皆已成立，而再娶王氏。基\r\n每拜見後母，感慕嗚咽，不能自持，家人莫忍仰視。王亦淒愴，不知所容，旬月\r\n求退，便以禮遣，此亦悔事也。\r\n　　後漢書曰：“安帝時，汝南薛包孟嘗，好學篤行，喪母，以至孝聞。及父娶\r\n後妻而憎包，分出之。包日夜號泣，不能去，至被毆杖。不得已，廬於舍外，旦\r\n入而灑埽。父怒，又逐之，乃廬於堛龤A昏晨不廢。積歲余，父母慚而還之。後\r\n行六年服，喪過乎哀。既而弟子求分財異居，包不能止，乃中分其財：奴婢引其\r\n老者，曰：‘與我共事久，若不能使也。’田廬取其荒頓者，曰：‘吾少時所理，\r\n意所戀也。’器物取其朽敗者，曰：‘我素所服食，身口所安也。’弟子數破其\r\n產，還複賑給。建光中，公車特徵，至拜侍中。包性恬虛，稱疾不起，以死自乞。\r\n有詔賜告歸也。\r\n\r\n\r\n治家第五\r\n\r\n　　夫風化者，自上而行於下者也，自先而施於後者也。是以父不慈則子不孝，\r\n兄不友則弟不恭，夫不義則婦不順矣。父慈而子逆，兄友而弟傲，夫義而婦陵，\r\n則天之凶民，乃刑戮之所攝，非訓導之所移也。\r\n　　笞怒廢於家，則豎子之過立見；刑罰不中，則民無所措手足。治家之寬猛，\r\n亦猶國焉。\r\n　　孔子曰：“奢則不孫，儉則固；與其不孫也，寧固。”又雲：“如有周公之\r\n才之美，使驕且吝，其餘不足觀也已。”然則可儉而不可吝已。儉者，省約為禮\r\n之謂也；吝者，窮急不恤之謂也。今有施則奢，儉則吝；如能施而不奢，儉而不\r\n吝，可矣。\r\n　　生民之本，要當稼穡而食，桑麻以衣。蔬果之畜，園場之所產；雞豚之善，\r\n塒圈之所生。爰及棟宇器械，樵蘇脂燭，莫非種殖之物也。至能守其業者，閉門\r\n而為生之具以足，但家無鹽井耳。今北土風俗，率能躬儉節用，以贍衣食；江南\r\n奢侈，多不逮焉。\r\n　　梁孝元世，有中書舍人，治家失度，而過嚴刻，妻妾遂共貨刺客，伺醉而殺\r\n之。\r\n　　世間名士，但務寬仁；至於飲食饟饋，僮僕減損，施惠然諾，妻子節量，狎\r\n侮賓客，侵耗鄉黨：此亦為家之巨蠹矣。\r\n　　齊吏部侍郎房文烈，未嘗嗔怒，經霖雨絕糧，遣婢糴米，因爾逃竄，三四許\r\n日，方複擒之。房徐曰：“舉家無食，汝何處來？”竟無捶撻。嘗寄人宅，奴婢\r\n徹屋為薪略盡，聞之顰蹙，卒無一言。\r\n　　裴子野有疏親故屬饑寒不能自濟者，皆收養之；家素清貧，時逢水旱，二石\r\n米為薄粥，僅得遍焉，躬自同之，常無厭色。鄴下有一領軍，貪積已甚，家童八\r\n百，誓滿一千；朝夕每人肴膳，以十五錢為率，遇有客旅，更無以兼。後坐事伏\r\n法，籍其家產，麻鞋一屋，弊衣數庫，其餘財寶，不可勝言。南陽有人，為生奧\r\n博，性殊儉吝，冬至後女婿謁之，乃設一銅甌酒，數臠獐肉；婿恨其單率，一舉\r\n盡之。主人愕然，俛仰命益，如此者再；退而責其女曰：“某郎好酒，故汝常貧。”\r\n及其死後，諸子爭財，兄遂殺弟。\r\n　　婦主中饋，惟事酒食衣服之禮耳，國不可使預政，家不可使幹蠱；如有聰明\r\n才智，識達古今，正當輔佐君子，助其不足，必無牝雞晨鳴，以致禍也。\r\n　　江東婦女，略無交遊，其婚姻之家，或十數年間，未相識者，惟以信命贈遺，\r\n致殷勤焉。鄴下風俗，專以婦持門戶，爭訟曲直，造請逢迎，車乘填街衢，綺羅\r\n盈府寺，代子求官，為夫訴屈。此乃琚B代之遺風乎？南間貧素，皆事外飾，車\r\n乘衣服，必貴整齊；家人妻子，不免饑寒。河北人事，多由內政，綺羅金翠，不\r\n可廢闕，羸馬悴奴，僅充而已；倡和之禮，或爾汝之。\r\n　　河北婦人，織紝組紃之事，黼黻錦繡羅綺之工，大優於江東也。\r\n　　太公曰：“養女太多，一費也。”陳蕃曰：“盜不過五女之門。”女之為累，\r\n亦以深矣。然天生蒸民，先人傳體，其如之何？世人多不舉女，賊行骨肉，豈當\r\n如此，而望福於天乎？吾有疏親，家饒妓媵，誕育將及，便遣閽豎守之。體有不\r\n安，窺窗倚戶，若生女者，輒持將去；母隨號泣，使人不忍聞也。\r\n　　婦人之性，率寵子婿而虐兒婦。寵婿，則兄弟之怨生焉；虐婦，則姊妹之讒\r\n行焉。然則女之行留，皆得罪於其家者，母實為之。至有諺雲：“落索阿姑餐。”\r\n此其相報也。家之常弊，可不誡哉！\r\n　　婚姻素對，靖侯成規。近世嫁娶，遂有賣女納財，買婦輸絹，比量父祖，計\r\n較錙銖，責多還少，市井無異。或猥婿在門，或傲婦擅室，貪榮求利，反招羞恥，\r\n可不慎歟！\r\n　　借人典籍，皆須愛護，先有缺壞，就為補治，此亦士大夫百行之一也。濟陽\r\n江祿，讀書未竟，雖有急速，必待卷束整齊，然後得起，故無損敗，人不厭其求\r\n假焉。或有狼籍幾案，分散部帙，多為童幼婢妾之所點汙，風雨蟲鼠之所毀傷，\r\n實為累德。吾每讀聖人之書，未嘗不肅敬對之；其故紙有五經詞義，及賢達姓名，\r\n不敢穢用也。\r\n　　吾家巫覡禱請，絕於言議；符書章醮亦無祈焉，並汝曹所見也。勿為妖妄之\r\n費。\r\n\r\n\r\n\r\n卷第二　風操　慕賢\r\n\r\n\r\n風操第六\r\n　　\r\n    吾觀禮經，聖人之教：箕帚匕箸，咳唾唯諾，執燭沃盥，皆有節文，亦為至\r\n矣。但既殘缺，非複全書；其有所不載，及世事變改者，學達君子，自為節度，\r\n相承行之，故世號士大夫風操。而家門頗有不同，所見互稱長短；然其阡陌，亦\r\n自可知。昔在江南，目能視而見之，耳能聽而聞之；蓬生麻中，不勞翰墨。汝曹\r\n生於戎馬之閒，視聽之所不曉，故聊記錄，以傳示子孫。\r\n　　禮曰：“見似目瞿，聞名心瞿。”有所感觸，惻愴心眼；若在從容平常之地，\r\n幸須申其情耳。必不可避，亦當忍之；猶如伯叔兄弟，酷類先人，可得終身腸斷，\r\n與之絕耶？又：“臨文不諱，廟中不諱，君所無私諱。”益知聞名，須有消息，\r\n不必期於顛沛而走也。梁世謝舉，甚有聲譽，聞諱必哭，為世所譏。又有臧逢世，\r\n臧嚴之子也，篤學修行，不墜門風；孝元經牧江州，遣往建昌督事，郡縣民庶，\r\n競修箋書，朝夕輻輳，幾案盈積，書有稱“嚴寒”者，必對之流涕，不省取記，\r\n多廢公事，物情怨駭，竟以不辦而還。此並過事也。\r\n　　近在揚都，有一士人諱審，而與沈氏交結周厚，沈與其書，名而不姓，此非\r\n人情也。\r\n　　凡避諱者，皆須得其同訓以代換之：桓公名白，博有五皓之稱；厲王名長，\r\n琴有修短之目。不聞謂布帛為布皓，呼腎腸為腎修也。梁武小名阿練，子孫皆呼\r\n練為絹；乃謂銷煉物為銷絹物，恐乖其義。或有諱雲者，呼紛紜為紛煙；有諱桐\r\n者，呼梧桐樹為白鐵樹，便似戲笑耳。\r\n　　周公名子曰禽，孔子名兒曰鯉，止在其身，自可無禁。至若衛侯、魏公子、\r\n楚太子，皆名蟣虱；長卿名犬子，王修名狗子，上有連及，理未為通，古之所行，\r\n今之所笑也。北土多有名兒為驢駒、豚子者，使其自稱及兄弟所名，亦何忍哉？\r\n前漢有尹翁歸，後漢有鄭翁歸，梁家亦有孔翁歸，又有顧翁寵；晉代有許思妣、\r\n孟少孤：如此名字，幸當避之。\r\n　　今人避諱，更急於古。凡名子者，當為孫地。吾親識中有諱襄、諱友、諱同、\r\n諱清、諱和、諱禹，交疏造次，一座百犯，聞者辛苦，無憀賴焉。\r\n　　昔司馬長卿慕藺相如，故名相如，顧元歎慕蔡邕，故名雍，而後漢有朱倀字\r\n孫卿，許暹字顏回，梁世有庾晏嬰、祖孫登，連古人姓為名字，亦鄙事也。\r\n　　昔劉文饒不忍罵奴為畜產，今世愚人遂以相戲，或有指名為豚犢者：有識傍\r\n觀，猶欲掩耳，況當之者乎？\r\n　　近在議曹，共平章百官秩祿，有一顯貴，當世名臣，意嫌所議過厚。齊朝有\r\n一兩士族文學之人，謂此貴曰：“今日天下大同，須為百代典式，豈得尚作關中\r\n舊意？明公定是陶朱公大兒耳！”彼此歡笑，不以為嫌。\r\n　　昔侯霸之子孫，稱其祖父曰家公；陳思王稱其父為家父，母為家母；潘尼稱\r\n其祖曰家祖：古人之所行，今人之所笑也。今南北風俗，言其祖及二親，無雲家\r\n者；田媯T人，方有此言耳。凡與人言，言己世父，以次第稱之，不雲家者，以\r\n尊于父，不敢家也。凡言姑姊妹女子子：已嫁，則以夫氏稱之；在室，則以次第\r\n稱之。言禮成他族，不得雲家也。子孫不得稱家者，輕略之也。蔡邕書集，呼其\r\n姑姊為家姑家姊；班固書集，亦雲家孫：今並不行也。\r\n　　凡與人言，稱彼祖父母、世父母、父母及長姑，皆加尊字，自叔父母已下，\r\n則加賢字，尊卑之差也。王羲之書，稱彼之母與自稱己母同，不雲尊字，今所非\r\n也。\r\n　　南人冬至歲首，不詣喪家；若不修書，則過節束帶以申慰。北人至歲之日，\r\n重行吊禮；禮無明文，則吾不取。南人賓至不迎，相見捧手而不揖，送客下席而\r\n已；北人迎送並至門，相見則揖，皆古之道也，吾善其迎揖。\r\n　　昔者，王侯自稱孤、寡、不穀，自茲以降，雖孔子聖師，與門人言皆稱名也。\r\n後雖有臣僕之稱，行者蓋亦寡焉。江南輕重，各有謂號，具諸書儀；北人多稱名\r\n者，乃古之遺風，吾善其稱名焉。\r\n　　言及先人，理當感慕，古者之所易，今人之所難。江南人事不獲已，須言閥\r\n閱，必以文翰，罕有面論者。北人無何便爾話說，及相訪問。如此之事，不可加\r\n於人也。人加諸己，則當避之。名位未高，如為勳貴所逼，隱忍方便，速報取了；\r\n勿使煩重，感辱祖父。若沒，言須及者，則斂容肅坐，稱大門中，世父、叔父則\r\n稱從兄弟門中，兄弟則稱亡者子某門中，各以其尊卑輕重為容色之節，皆變于常。\r\n若與君言，雖變於色，猶雲亡祖亡伯亡叔也。吾見名士，亦有呼其亡兄弟為兄子\r\n弟子門中者，亦未為安貼也。北土風俗，都不行此。太山羊侃，梁初入南；吾近\r\n至鄴，其兄子肅訪侃委曲，吾答之雲：“卿從門中在梁，如此如此。”肅曰：“是\r\n我親第七亡叔，非從也。”祖孝征在坐，先知江南風俗，乃謂之雲：“賢從弟門\r\n中，何故不解？”\r\n　　古人皆呼伯父叔父，而今世多單呼伯叔。從父兄弟姊妹已孤，而對其前，呼\r\n其母為伯叔母，此不可避者也。兄弟之子已孤，與他人言，對孤者前，呼為兄子\r\n弟子，頗為不忍；北土人多呼為侄。案：爾雅、喪服經、左傳，侄雖名通男女，\r\n並是對姑之稱。晉世已來，始呼叔侄；今呼為侄，于理為勝也。\r\n　　別易會難，古人所重；江南餞送，下泣言離。有王子侯，梁武帝弟，出為東\r\n郡，與武帝別，帝曰：“我年已老，與汝分張，甚以惻愴。”數行淚下。侯遂密\r\n雲，赧然而出。坐此被責，飄颻舟渚，一百許日，卒不得去。北間風俗，不屑此\r\n事，歧路言離，歡笑分首。然人性自有少涕淚者，腸雖欲絕，目猶爛然；如此之\r\n人，不可強責。\r\n　　凡親屬名稱，皆須粉墨，不可濫也。無風教者，其父已孤，呼外祖父母與祖\r\n父母同，使人為其不喜聞也。雖質於面，皆當加外以別之；父母之世叔父，皆當\r\n加其次第以別之；父母之世叔母，皆當加其姓以別之；父母之群從世叔父母及從\r\n祖父母，皆當加其爵位若姓以別之。河北士人，皆呼外祖父母為家公家母；江南\r\n田媔‘蝔奶均C以家代外，非吾所識。\r\n　　凡宗親世數，有從父，有從祖，有族祖。江南風俗，自茲已往，高秩者，通\r\n呼為尊，同昭穆者，雖百世猶稱兄弟；若對他人稱之，皆雲族人。河北士人，雖\r\n三二十世，猶呼為從伯從叔。梁武帝嘗問一中土人曰：“卿北人，何故不知有\r\n族？”答雲：“骨肉易疏，不忍言族耳。”當時雖為敏對，於禮未通。\r\n　　吾嘗問周弘讓曰：“父母中外姊妹，何以稱之？”周曰：“亦呼為丈人。”\r\n自古未見丈人之稱施於婦人也。吾親表所行，若父屬者，為某姓姑；母屬者，為\r\n某姓姨。中外丈人之婦，猥俗呼為丈母，士大夫謂之王母、謝母雲。而陸機集有\r\n與長沙顧母書，乃其從叔母也，今所不行。\r\n　　齊朝士子，皆呼祖僕射為祖公，全不嫌有所涉也，乃有對面以相戲者。\r\n　　古者，名以正體，字以表德，名終則諱之，字乃可以為孫氏。孔子弟子記事\r\n者，皆稱仲尼；呂後微時，嘗字高祖為季；至漢爰種，字其叔父曰絲；王丹與侯\r\n霸子語，字霸為君房；江南至今不諱字也。河北士人全不辨之，名亦呼為字，字\r\n固呼為字。尚書王元景兄弟，皆號名人，其父名雲，字羅漢，一皆諱之，其餘不\r\n足怪也。\r\n　　禮閒傳雲：“斬縗之哭，若往而不反；齊縗之哭，若往而反；大功之哭，三\r\n曲而偯；小功緦麻，哀容可也，此哀之發於聲音也。”孝經雲：“哭不偯。”皆\r\n論哭有輕重質文之聲也。禮以哭有言者為號；然則哭亦有辭也。江南喪哭，時有\r\n哀訴之言耳；山東重喪，則唯呼蒼天，期功以下，則唯呼痛深，便是號而不哭。\r\n　　江南凡遭重喪，若相知者，同在城邑，三日不吊則絕之；除喪，雖相遇則避\r\n之，怨其不己憫也。有故及道遙者，致書可也；無書亦如之。北俗則不爾。江南\r\n凡吊者，主人之外，不識者不執手；識輕服而不識主人，則不於會所而吊，他日\r\n修名詣其家。\r\n　　陰陽說雲：“辰為水墓，又為土墓，故不得哭。”王充論衡雲：“辰日不哭，\r\n哭則重喪。”今無教者，辰日有喪，不問輕重，舉家清謐，不敢發聲，以辭吊客。\r\n道書又曰：“晦歌朔哭，皆當有罪，天奪其算。”喪家朔望，哀感彌深，寧當惜\r\n壽，又不哭也？亦不諭。\r\n　　偏傍之書，死有歸殺。子孫逃竄，莫肯在家；畫瓦書符，作諸厭勝；喪出之\r\n日，門前然火，戶外列灰，祓送家鬼，章斷注連：凡如此比，不近有情，乃儒雅\r\n之罪人，彈議所當加也。\r\n　　己孤，而履歲及長至之節，無父，拜母、祖父母、世叔父母、姑、兄、姊，\r\n則皆泣；無母，拜父、外祖父母、舅、姨、兄、姊，亦如之：此人情也。\r\n　　江左朝臣，子孫初釋服，朝見二宮，皆當泣涕；二宮為之改容。頗有膚色充\r\n澤，無哀感者，梁武薄其為人，多被抑退。裴政出服，問訊武帝，貶瘦枯槁，涕\r\n泗滂沱，武帝目送之曰：“裴之禮不死也。”\r\n　　二親既沒，所居齋寢，子與婦弗忍入焉。北朝頓丘李構，母劉氏，夫人亡後，\r\n所住之堂，終身鎖閉，弗忍開入也。夫人，宋廣州刺史纂之孫女，故構猶染江南\r\n風教。其父獎，為揚州刺史，鎮壽春，遇害。構嘗與王松年、祖孝征數人同集談\r\n燕。孝征善畫，遇有紙筆，圖寫為人。頃之，因割鹿尾，戲截畫人以示構，而無\r\n他意。構愴然動色，便起就馬而去。舉坐驚駭，莫測其情。祖君尋悟，方深反側，\r\n當時罕有能感此者。吳郡陸襄，父閒被刑，襄終身布衣蔬飯，雖薑菜有切割，皆\r\n不忍食；居家惟以掐摘供廚。江甯姚子篤，母以燒死，終身不忍噉炙。豫章熊康\r\n父以醉而為奴所殺，終身不復嘗酒。然禮緣人情，恩由義斷，親以噎死，亦當不\r\n可絕食也。\r\n　　禮經：父之遺書，母之杯圈，感其手口之澤，不忍讀用。政為常所講習，讎\r\n校繕寫，及偏加服用，有跡可思者耳。若尋常墳典，為生什物，安可悉廢之乎？\r\n既不讀用，無容散逸，惟當緘保，以留後世耳。\r\n　　思魯等第四舅母，親吳郡張建女也，有第五妹，三歲喪母。靈床上屏風，平\r\n生舊物，屋漏沾濕，出曝曬之，女子一見，伏床流涕。家人怪其不起，乃往抱持；\r\n薦席淹漬，精神傷怛，不能飲食。將以問醫，醫診脈雲：“腸斷矣！”因爾便吐\r\n血，數日而亡。中外憐之，莫不悲歎。\r\n　　禮雲：“忌日不樂。”正以感慕罔極，惻愴無聊，故不接外賓，不理眾務耳。\r\n必能悲慘自居，何限於深藏也？世人或端坐奧室，不妨言笑，盛營甘美，厚供齋\r\n食；迫有急卒，密戚至交，盡無相見之理：蓋不知禮意乎！\r\n　　魏世王修母以社日亡；來歲社日，修感念哀甚，鄰婸D之，為之罷社。今二\r\n親喪亡，偶值伏臘分至之節，及月小晦後，忌之外，所經此日，猶應感慕，異于\r\n餘辰，不預飲燕、聞聲樂及行遊也。\r\n　　劉絛、緩、綏，兄弟並為名器，其父名昭，一生不為照字，惟依爾雅火旁作\r\n召耳。然凡文與正諱相犯，當自可避；其有同音異字，不可悉然。劉字之下，即\r\n有昭音。呂尚之兒，如不為上；趙壹之子，儻不作一：便是下筆即妨，是書皆觸\r\n也。\r\n　　嘗有甲設燕席，請乙為賓；而旦於公庭見乙之子，問之曰：“尊侯早晚顧\r\n宅？”乙子稱其父已往。時以為笑。如此比例，觸類慎之，不可陷於輕脫。\r\n　　江南風俗，兒生一期，為制新衣，盥浴裝飾，男則用弓矢紙筆，女則刀尺針\r\n縷，並加飲食之物，及珍寶服玩，置之兒前，觀其發意所取，以驗貪廉愚智，名\r\n之為試兒。親表聚集，致燕享焉。自茲已後，二親若在，每至此日，嘗有酒食之\r\n事耳。無教之徒，雖已孤露，其日皆為供頓，酣暢聲樂，不知有所感傷。梁孝元\r\n年少之時，每八月六日載誕之辰，常設齋講；自阮修容薨歿之後，此事亦絕。\r\n　　人有憂疾，則呼天地父母，自古而然。今世諱避，觸途急切。而江東士庶，\r\n痛則稱禰。禰是父之廟號，父在無容稱廟，父歿何容輒呼？蒼頡篇有侑字，訓詁\r\n雲：“痛而謼也，音羽罪反。”今北人痛則呼之。聲類音於耒反，今南人痛或呼\r\n之。此二音隨其鄉俗，並可行也。\r\n　　梁世被系劾者，子孫弟侄，皆詣闕三日，露跣陳謝；子孫有官，自陳解職。\r\n子則草屩麤衣，蓬頭垢面，周章道路，要候執事，叩頭流血，申訴冤枉。若配徒\r\n隸，諸子並立草庵於所署門，不敢寧宅，動經旬日，官司驅遣，然後始退。江南\r\n諸憲司彈人事，事雖不重，而以教義見辱者，或被輕系而身死獄戶者，皆為怨讎，\r\n子孫三世不交通矣。到洽為禦史中丞，初欲彈劉孝綽，其兄溉先與劉善，苦諫不\r\n得，乃詣劉涕泣告別而去。\r\n　　兵凶戰危，非安全之道。古者，天子喪服以臨師，將軍鑿凶門而出。父祖伯\r\n叔，若在軍陣，貶損自居，不宜奏樂燕會及婚冠吉慶事也。若居圍城之中，憔悴\r\n容色，除去飾玩，常為臨深履薄之狀焉。父母疾篤，醫雖賤雖少，則涕泣而拜之，\r\n以求哀也。梁孝元在江州，嘗有不豫；世子方等親拜中兵參軍李猷焉。\r\n　　四海之人，結為兄弟，亦何容易。必有志均義敵，令終如始者，方可議之。\r\n一爾之後，命子拜伏，呼為丈人，申父友之敬；身事彼親，亦宜加禮。比見北人，\r\n甚輕此節，行路相逢，便定昆季，望年觀貌，不擇是非，至有結父為兄，托子為\r\n弟者。\r\n　　昔者，周公一沐三握發，一飯三吐餐，以接白屋之士，一日所見者七十餘人。\r\n晉文公以沐辭豎頭須，致有圖反之誚。門不停賓，古所貴也。失教之家，閽寺無\r\n禮，或以主君寢食嗔怒，拒客未通，江南深以為恥。黃門侍郎裴之禮，號善為士\r\n大夫，有如此輩，對賓杖之；其門生僮僕，接於他人，折旋俯仰，辭色應對，莫\r\n不肅敬，與主無別也。\r\n\r\n\r\n慕賢第七\r\n\r\n　　古人雲：“千載一聖，猶旦暮也；五百年一賢，猶比髆心。”言聖賢之難得，\r\n疏闊如此。儻遭不世明達君子，安可不攀附景仰之乎？吾生於亂世，長於戎馬，\r\n流離播越，聞見已多；所值名賢，未嘗不心醉魂迷向慕之也。人在年少，神情未\r\n定，所與款狎，熏漬陶染，言笑舉動，無心於學，潛移暗化，自然似之；何況操\r\n履藝能，較明易習者也？是以與善人居，如入芝蘭之室，久而自芳也；與惡人居，\r\n如入鮑魚之肆，久而自臭也。墨子悲於染絲，是之謂矣。君子必慎交遊焉。孔子\r\n曰：“無友不如己者。”顏、閔之徒，何可世得！但優於我，便足貴之。\r\n　　世人多蔽，貴耳賤目，重遙輕近。少長周旋，如有賢哲，每相狎侮，不加禮\r\n敬；他鄉異縣，微借風聲，延頸企踵，甚於饑渴。校其長短，核其精麤，或彼不\r\n能如此矣。所以魯人謂孔子為東家丘，昔虞國宮之奇，少長於君，君狎之，不納\r\n其諫，以至亡國，不可不留心也。\r\n　　用其言，棄其身，古人所恥。凡有一言一行，取於人者，皆顯稱之，不可竊\r\n人之美，以為己力；雖輕雖賤者，必歸功焉。竊人之財，刑辟之所處；竊人之美，\r\n鬼神之所責。\r\n　　梁孝元前在荊州，有丁覘者，洪亭民耳，頗善屬文，殊工草隸；孝元書記，\r\n一皆使之。軍府輕賤，多未之重，恥令子弟以為楷法，時雲：“丁君十紙，不敵\r\n王褒數字。”吾雅愛其手跡，常所寶持。孝元嘗遣典簽惠編送文章示蕭祭酒，祭\r\n酒問雲：“君王比賜書翰，及寫詩筆，殊為佳手，姓名為誰？那得都無聲問？”\r\n編以實答。子雲歎曰：“此人後生無比，遂不為世所稱，亦是奇事。”於是聞者\r\n稍複刮目。稍仕至尚書儀曹郎，末為晉安王侍讀，隨王東下。及西台陷歿，簡牘\r\n湮散，丁亦尋卒於揚州；前所輕者，後思一紙，不可得矣。\r\n　　侯景初入建業，台門雖閉，公私草擾，各不自全。太子左衛率羊侃坐東掖門，\r\n部分經略，一宿皆辦，遂得百餘日抗拒凶逆。于時，城內四萬許人，王公朝士，\r\n不下一百，便是恃侃一人安之，其相去如此。古人雲：“巢父、許由，讓於天下；\r\n市道小人，爭一錢之利。”亦已懸矣。\r\n　　齊文宣帝即位數年，便沈湎縱恣，略無綱紀；尚能委政尚書令楊遵彥，內外\r\n清謐，朝野晏如，各得其所，物無異議，終天保之朝。遵彥後為孝昭所戮，刑政\r\n於是衰矣。斛律明月齊朝折沖之臣，無罪被誅，將士解體，周人始有吞齊之志，\r\n關中至今譽之。此人用兵，豈止萬夫之望而已哉！國之存亡，系其生死。\r\n　　張延雋之為晉州行台左丞，匡維主將，鎮撫疆埸，儲積器用，愛活黎民，隱\r\n若敵國矣。群小不得行志，同力遷之；既代之後，公私擾亂，周師一舉，此鎮先\r\n平。齊亡之跡，啟於是矣。\r\n\r\n\r\n\r\n卷第三　勉學\r\n\r\n\r\n勉學第八\r\n\r\n　　自古明王聖帝，猶須勤學，況凡庶乎！此事遍于經史，吾亦不能鄭重，聊舉\r\n近世切要，以啟寤汝耳。士大夫子弟，數歲已上，莫不被教，多者或至禮、傳，\r\n少者不失詩、論。及至冠婚，體性稍定；因此天機，倍須訓誘。有志尚者，遂能\r\n磨礪，以就素業；無履立者，自茲墮慢，便為凡人。人生在世，會當有業：農民\r\n則計量耕稼，商賈則討論貨賄，工巧則致精器用，伎藝則沈思法術，武夫則慣習\r\n弓馬，文士則講議經書。多見士大夫恥涉農商，差務工伎，射則不能穿劄，筆則\r\n纔記姓名，飽食醉酒，忽忽無事，以此銷日，以此終年。或因家世餘緒，得一階\r\n半級，便自為足，全忘修學；及有吉凶大事，議論得失，蒙然張口，如坐雲霧；\r\n公私宴集，談古賦詩，塞默低頭，欠伸而已。有識旁觀，代其入地。何惜數年勤\r\n學，長受一生愧辱哉！\r\n　　梁朝全盛之時，貴遊子弟，多無學術，至於諺雲：“上車不落則著作，體中\r\n何如則秘書。”無不熏衣剃面，傅粉施朱，駕長簷車，跟高齒屐，坐棋子方褥，\r\n憑斑絲隱囊，列器玩於左右，從容出入，望若神仙。明經求第，則顧人答策；三\r\n九公燕，則假手賦詩。當爾之時，亦快士也。及離亂之後，朝市遷革，銓衡選舉，\r\n非複曩者之親；當路秉權，不見昔時之黨。求諸身而無所得，施之世而無所用。\r\n被褐而喪珠，失皮而露質，兀若枯木，泊若窮流，鹿獨戎馬之間，轉死溝壑之際。\r\n當爾之時，誠駑材也。有學藝者，觸地而安。自荒亂已來，諸見俘虜。雖百世小\r\n人，知讀論語、孝經者，尚為人師；雖千載冠冕，不曉書記者，莫不耕田養馬。\r\n以此觀之，安可不自勉耶？若能常保數百卷書，千載終不為小人也。\r\n　　夫明六經之指，涉百家之書，縱不能增益德行，敦厲風俗，猶為一藝，得以\r\n自資。父兄不可常依，鄉國不可常保，一旦流離，無人庇蔭，當自求諸身耳。諺\r\n曰：“積財千萬，不如薄伎在身。”伎之易習而可貴者，無過讀書也。世人不問\r\n愚智，皆欲識人之多，見事之廣，而不肯讀書，是猶求飽而懶營饌，欲暖而惰裁\r\n衣也。夫讀書之人，自羲、農巳來，宇宙之下，凡識幾人，凡見幾事，生民之成\r\n敗好惡，固不足論，天地所不能藏，鬼神所不能隱也。\r\n　　有客難主人曰：“吾見強弩長戟，誅罪安民，以取公侯者有矣；文義習吏，\r\n匡時富國，以取卿相者有矣；學備古今，才兼文武，身無祿位，妻子饑寒者，不\r\n可勝數，安足貴學乎？”主人對曰：“夫命之窮達，猶金玉木石也；修以學藝，\r\n猶磨瑩雕刻也。金玉之磨瑩，自美其礦璞，木石之段塊，自醜其雕刻；安可言木\r\n石之雕刻，乃勝金玉之礦璞哉？不得以有學之貧賤，比於無學之富貴也。且負甲\r\n為兵，咋筆為吏，身死名滅者如牛毛，角立傑出者如芝草；握素披黃，吟道詠德，\r\n苦辛無益者如日蝕，逸樂名利者如秋荼，豈得同年而語矣。且又聞之：生而知之\r\n者上，學而知之者次。所以學者，欲其多知明達耳。必有天才，拔群出類，為將\r\n則闇與孫武、吳起同術，執政則懸得管仲、子產之教，雖未讀書，吾亦謂之學矣。\r\n今子即不能然，不師古之蹤跡，猶蒙被而臥耳。\r\n　　人見鄰媬丳郎釣峓眭怴A使子弟慕而學之，不知使學古人，何其蔽也哉？世\r\n人但見跨馬被甲，長槊強弓，便雲我能為將；不知明乎天道，辯乎地利，比量逆\r\n順，鑒達興亡之妙也。但知承上接下，積財聚穀，便雲我能為相；不知敬鬼事神，\r\n移風易俗，調節陰陽，薦舉賢聖之至也。但知私財不入，公事夙辦，便雲我能治\r\n民；不知誠己刑物，執轡如組，反風滅火，化鴟為鳳之術也。但知抱令守律，早\r\n刑晚舍，便雲我能平獄；不知同轅觀罪，分劍追財，假言而奸露，不問而情得之\r\n察也。爰及農商工賈，廝役奴隸，釣魚屠肉，飯牛牧羊，皆有先達，可為師表，\r\n博學求之，無不利於事也。\r\n　　夫所以讀書學問，本欲開心明目，利於行耳。未知養親者，欲其觀古人之先\r\n意承顏，怡聲下氣，不憚劬勞，以致甘嫩，惕然慚懼，起而行之也；未知事君者，\r\n欲其觀古人之守職無侵，見危授命，不忘誠諫，以利社稷，惻然自念，思欲效之\r\n也；素驕奢者，欲其觀古人之恭儉節用，卑以自牧，禮為教本，敬者身基，瞿然\r\n自失，斂容抑志也；素鄙吝者，欲其觀古人之貴義輕財，少私寡欲，忌盈惡滿，\r\n賙窮恤匱，赧然悔恥，積而能散也；素暴悍者，欲其觀古人之小心黜己，齒弊舌\r\n存，含垢藏疾，尊賢容眾，苶然沮喪，若不勝衣也；素怯懦者，欲其觀古人之達\r\n生委命，強毅正直，立言必信，求福不回，勃然奮厲，不可恐懾也：歷茲以往，\r\n百行皆然。縱不能淳，去泰去甚。學之所知，施無不達。世人讀書者，但能言之，\r\n不能行之，忠孝無聞，仁義不足；加以斷一條訟，不必得其理；宰千戶縣，不必\r\n理其民；問其造屋，不必知楣橫而梲豎也；問其為田，不必知稷早而黍遲也；吟\r\n嘯談謔，諷詠辭賦，事既優閒，材增迂誕，軍國經綸，略無施用：故為武人俗吏\r\n所共嗤詆，良由是乎！\r\n　　夫學者所以求益耳。見人讀數十卷書，便自高大，淩忽長者，輕慢同列；人\r\n疾之如讎敵，惡之如鴟梟。如此以學自損，不如無學也。\r\n　　古之學者為己，以補不足也；今之學者為人，但能說之也。古之學者為人，\r\n行道以利世也；今之學者為己，修身以求進也。夫學者猶種樹也，春玩其華，秋\r\n登其實；講論文章，春華也，修身利行，秋實也。\r\n　　人生小幼，精神專利，長成已後，思慮散逸，固須早教，勿失機也。吾七歲\r\n時，誦靈光殿賦，至於今日，十年一理，猶不遺忘；二十之外，所誦經書，一月\r\n廢置，便至荒蕪矣。然人有坎壈，失于盛年，猶當晚學，不可自棄。孔子雲：“五\r\n十以學易，可以無大過矣。”魏武、袁遺，老而彌篤，此皆少學而至老不倦也。\r\n曾子七十乃學，名聞天下；荀卿五十，始來遊學，猶為碩儒；公孫弘四十余，方\r\n讀春秋，以此遂登丞相；朱雲亦四十，始學易、論語；皇甫謐二十，始受孝經、\r\n論語：皆終成大儒，此並早迷而晚寤也。世人婚冠未學，便稱遲暮，因循面牆，\r\n亦為愚耳。幼而學者，如日出之光，老而學者，如秉燭夜行，猶賢乎瞑目而無見\r\n者也。\r\n　　學之興廢，隨世輕重。漢時賢俊，皆以一經弘聖人之道，上明天時，下該人\r\n事，用此致卿相者多矣。末俗已來不復爾，空守章句，但誦師言，施之世務，殆\r\n無一可。故士大夫子弟，皆以博涉為貴，不肯專儒。梁朝皇孫以下，總丱之年，\r\n必先入學，觀其志尚，出身已後，便從文史，略無卒業者。冠冕為此者，則有何\r\n胤、劉瓛、明山賓、周舍、朱異、周弘正、賀琛、賀革、蕭子政、劉絛等，兼通\r\n文史，不徒講說也。洛陽亦聞崔浩、張偉、劉芳，鄴下又見邢子才：此四儒者，\r\n雖好經術，亦以才博擅名。如此諸賢，故為上品，以外率多田野閒人，音辭鄙陋，\r\n風操蚩拙，相與專固，無所堪能，問一言輒酬數百，責其指歸，或無要會。鄴下\r\n諺雲：“博士買驢，書券三紙，未有驢字。”使汝以此為師，令人氣塞。孔子曰：\r\n“學也祿在其中矣。”今勤無益之事，恐非業也。夫聖人之書，所以設教，但明\r\n練經文，粗通注義，常使言行有得，亦足為人；何必“仲尼居”即須兩紙疏義，\r\n燕寢講堂，亦複何在？以此得勝，甯有益乎？光陰可惜，譬諸逝水。當博覽機要，\r\n以濟功業；必能兼美，吾無閒焉。\r\n　　俗間儒士，不涉群書，經緯之外，義疏而已。吾初入鄴，與博陵崔文彥交遊，\r\n嘗說王粲集中難鄭玄尚書事。崔轉為諸儒道之，始將發口，懸見排蹙，雲：“文\r\n集只有詩賦銘誄，豈當論經書事乎？且先儒之中，未聞有王粲也。”崔笑而退，\r\n竟不以粲集示之。魏收之在議曹，與諸博士議宗廟事，引據漢書，博士笑曰：“未\r\n聞漢書得證經術。”收便忿怒，都不復言，取韋玄成傳，擲之而起。博士一夜共\r\n披尋之，達明，乃來謝曰：“不謂玄成如此學也。”\r\n　　夫老、莊之書，蓋全真養性，不肯以物累己也。故藏名柱史，終蹈流沙；匿\r\n跡漆園，卒辭楚相，此任縱之徒耳。何晏、王弼，祖述玄宗，遞相誇尚，景附草\r\n靡，皆以農、黃之化，在乎己身，周、孔之業，棄之度外。而平叔以党曹爽見誅，\r\n觸死權之網也；輔嗣以多笑人被疾，陷好勝之阱也；山巨源以蓄積取譏，背多藏\r\n厚亡之文也；夏侯玄以才望被戮，無支離擁腫之鑒也；荀奉倩喪妻，神傷而卒，\r\n非鼓缶之情也；王夷甫悼子，悲不自勝，異東門之達也；嵇叔夜排俗取禍，豈和\r\n光同塵之流也；郭子玄以傾動專勢，寧後身外己之風也；阮嗣宗沈酒荒迷，乖畏\r\n途相誡之譬也；謝幼輿贓賄黜削，違棄其餘魚之旨也：彼諸人者，並其領袖，玄\r\n宗所歸。其餘桎梏塵滓之中，顛僕名利之下者，豈可備言乎！直取其清談雅論，\r\n剖玄析微，賓主往復，娛心悅耳，非濟世成俗之要也。洎于梁世，茲風複闡，莊、\r\n老、周易，總謂三玄。武皇、簡文，躬自講論。周弘正奉贊大猷，化行都邑，學\r\n徒千餘，實為盛美。元帝在江、荊間，複所愛習，召置學生，親為教授，廢寢忘\r\n食，以夜繼朝，至乃倦劇愁憤，輒以講自釋。吾時頗預末筵，親承音旨，性既頑\r\n魯，亦所不好雲。\r\n　　齊孝昭帝侍婁太后疾，容色憔悴，服膳減損。徐之才為灸兩穴，帝握拳代痛，\r\n爪入掌心，血流滿手。後既痊癒，帝尋疾崩，遺詔恨不見山陵之事。其天性至孝\r\n如彼，不識忌諱如此，良由無學所為。若見古人之譏欲母早死而悲哭之，則不發\r\n此言也。孝為百行之首，猶須學以修飾之，況餘事乎！\r\n　　梁元帝嘗為吾說：“昔在會稽，年始十二，便已好學。時又患疥，手不得拳，\r\n膝不得屈。閒齋張葛幃避蠅獨坐，銀甌貯山陰甜酒，時複進之，以自寬痛。率意\r\n自讀史書，一日二十卷，既未師受，或不識一字，或不解一語，要自重之，不知\r\n厭倦。”帝子之尊，童稚之逸，尚能如此，況其庶士，冀以自達者哉？\r\n　　古人勤學，有握錐投斧，照雪聚螢，鋤則帶經，牧則編簡，亦為勤篤。梁世\r\n彭城劉綺，交州刺史勃之孫，早孤家貧，燈燭難辦，常買荻尺寸折之，然明夜讀。\r\n孝元初出會稽，精選寮寀，綺以才華，為國常侍兼記室，殊蒙禮遇，終于金紫光\r\n祿。義陽朱詹，世居江陵，後出揚都，好學，家貧無資，累日不爨，乃時吞紙以\r\n實腹。寒無氈被，抱犬而臥。犬亦饑虛，起行盜食，呼之不至，哀聲動鄰，猶不\r\n廢業，卒成學士，官至鎮南錄事參軍，為孝元所禮。此乃不可為之事，亦是勤學\r\n之一人。東莞臧逢世，年二十餘，欲讀班固漢書，苦假借不久，乃就姊夫劉緩乞\r\n丐客刺書翰紙末，手寫一本，軍府服其志尚，卒以漢書聞。\r\n　　齊有宦者內參田鵬鸞，本蠻人也。年十四五，初為閽寺，便知好學，懷袖握\r\n書，曉夕諷誦。所居卑末，使彼苦辛，時伺閒隙，周章詢請。每至文林館，氣喘\r\n汗流，問書之外，不暇他語。及睹古人節義之事，未嘗不感激沈吟久之。吾甚憐\r\n愛，倍加開獎。後被賞遇，賜名敬宣，位至侍中開府。後主之奔青州，遣其西出，\r\n參伺動靜，為周軍所獲。問齊主何在，紿雲：“已去，計當出境。”疑其不信，\r\n歐捶服之，每折一支，辭色愈厲，竟斷四體而卒。蠻夷童丱，猶能以學成忠，齊\r\n之將相，比敬宣之奴不若也。\r\n　　鄴平之後，見徙入關。思魯嘗謂吾曰：“朝無祿位，家無積財，當肆筋力，\r\n以申供養。每被課篤，勤勞經史，未知為子，可得安乎？”吾命之曰：“子當以\r\n養為心，父當以學為教。使汝棄學徇財，豐吾衣食，食之安得甘？衣之安得暖？\r\n若務先王之道，紹家世之，藜羹縕褐，我自欲之。”\r\n　　書曰：“好問則裕。”禮雲：“獨學而無友，則孤陋而寡聞。”蓋須切磋相\r\n起明也。見有閉門讀書，師心自是，稠人廣坐，謬誤差失者多矣。谷梁傳稱公子\r\n友與莒挐相搏，左右呼曰“孟勞”。“孟勞”者，魯之寶刀名，亦見廣雅。近在\r\n齊時，有姜仲嶽謂：“‘孟勞’者，公子左右，姓孟名勞，多力之人，為國所寶。”\r\n與吾苦諍。時清河郡守邢峙，當世碩儒，助吾證之，赧然而伏。又三輔決錄雲：\r\n“靈帝殿柱題曰：‘堂堂乎張，京兆田郎。’”蓋引論語，偶以四言，目京兆人\r\n田鳳也。有一才士，乃言：“時張京兆及田郎二人皆堂堂耳。”聞吾此說，初大\r\n驚駭，其後尋媿悔焉。江南有一權貴，讀誤本蜀都賦注，解“蹲鴟，芋也”，乃\r\n為“羊”字；人饋羊肉，答書雲：“損惠蹲鴟。”舉朝驚駭，不解事義，久後尋\r\n跡，方知如此。元氏之世，在洛京時，有一才學重臣，新得史記音，而頗紕繆，\r\n誤反“顓頊”字，頊當為許錄反，錯作許緣反，遂謂朝士言：“從來謬音‘專\r\n旭’，當音‘專翾’耳。”此人先有高名，翕然信行；期年之後，更有碩儒，苦\r\n相究討，方知誤焉。漢書王莽贊雲：“紫色蛙聲，餘分閏位。”謂以偽亂真耳。\r\n昔吾嘗共人談書，言及王莽形狀，有一俊士，自許史學，名價甚高，乃雲：“王\r\n莽非直鴟目虎吻，亦紫色蛙聲。”又禮樂志雲：“給太官挏馬酒。”李奇注：“以\r\n馬乳為酒也，揰挏乃成。”二字並從手。揰挏，此謂撞搗挺挏之，今為酪酒亦然。\r\n向學士又以為種桐時，太官釀馬酒乃熟。其孤陋遂至於此。太山羊肅，亦稱學問，\r\n讀潘嶽賦：“周文弱枝之棗”，為杖策之杖；世本：“容成造歷。”以歷為碓磨\r\n之磨。\r\n　　談說制文，援引古昔，必須眼學，勿信耳受。江南閭媔╮A士大夫或不學問，\r\n羞為鄙樸，道聽塗說，強事飾辭：呼征質為周、鄭，謂霍亂為博陸，上荊州必稱\r\n陝西，下揚都言去海郡，言食則餬口，道錢則孔方，問移則楚丘，論婚則宴爾，\r\n及王則無不仲宣，語劉則無不公幹。凡有一二百件，傳相祖述，尋問莫知原由，\r\n施安時複失所。莊生有乘時鵲起之說，故謝朓詩曰：“鵲起登吳台。”吾有一親\r\n表，作七夕詩雲：“今夜吳台鵲，亦共往填河。”羅浮山記雲：“望平地樹如薺。”\r\n故戴暠詩雲：“長安樹如薺。”又鄴下有一人詠樹詩雲：“遙望長安薺。”又嘗\r\n見謂矜誕為誇毗，呼高年為富有春秋，皆耳學之過也。\r\n　　夫文字者，墳籍根本。世之學徒，多不曉字：讀五經者，是徐邈而非許慎；\r\n習賦誦者，信褚詮而忽呂忱；明史記者，專徐、鄒而廢篆籀；學漢書者，悅應、\r\n蘇而略蒼、雅。不知書音是其枝葉，小學乃其宗系。至見服虔、張揖音義則貴之，\r\n得通俗、廣雅而不屑。一手之中，向背如此，況異代各人乎？\r\n　　夫學者貴能博聞也。郡國山川，官位姓族，衣服飲食，器皿制度，皆欲根尋，\r\n得其原本；至於文字，忽不經懷，己身姓名，或多乖舛，縱得不誤，亦未知所由。\r\n近世有人為子制名：兄弟皆山傍立字，而有名峙者；兄弟皆手傍立字，而有名機\r\n者；兄弟皆水傍立字，而有名凝者。名儒碩學，此例甚多。若有知吾鐘之不調，\r\n一何可笑。\r\n　　吾嘗從齊主幸並州，自井陘關入上艾縣，東數十堙A有獵閭村。後百官受馬\r\n糧在晉陽東百余堣恕釩偽慼C並不識二所本是何地，博求古今，皆未能曉。及檢\r\n字林、韻集，乃知獵閭是舊躐(足改谷)餘聚，亢仇舊是(谷曼)(穀九)亭，悉屬上\r\n艾。時太原王劭欲撰鄉邑記注，因此二名聞之，大喜。\r\n　　吾初讀莊子“螝二首”，韓非子曰：“蟲有螝者，一身兩口，爭食相齕，遂\r\n相殺也”，茫然不識此字何音，逢人輒問，了無解者。案：爾雅諸書，蠶蛹名螝，\r\n又非二首兩口貪害之物。後見古今字詁，此亦古之虺字，積年凝滯，豁然霧解。\r\n　　嘗遊趙州，見柏人城北有一小水，土人亦不知名。後讀城西門徐整碑雲：“(水\r\n百)流東指。”眾皆不識。吾案說文，此字古魄字也，(水百)，淺水貌。此水漢\r\n來本無名矣，直以淺貌目之，或當即以(水百)為名乎？\r\n　　世中書翰，多稱勿勿，相承如此，不知所由，或有妄言此忽忽之殘缺耳。案：\r\n說文：“勿者，州堜珓堣宋X也，象其柄及三斿之形，所以趣民事。故忽遽者稱\r\n為勿勿。”\r\n　　吾在益州，與數人同坐，初晴日晃，見地上小光，問左右：“此是何物？”\r\n有一蜀豎就視，答雲：“是豆逼耳。”相顧愕然，不知所謂。命取將來，乃小豆\r\n也。窮訪蜀士，呼粒為逼，時莫之解。吾雲：“三蒼、說文，此字白下為匕，皆\r\n訓粒，通俗文音方力反。”眾皆歡悟。\r\n　　湣楚友婿竇如同從河州來，得一青鳥，馴養愛翫，舉俗呼之為鶡。吾曰：“鶡\r\n出上党，數曾見之，色並黃黑，無駁雜也。故陳思王鶡賦雲：‘揚玄黃之勁羽。’”\r\n試檢說文：“(介鳥)雀似鶡而青，出羌中。”韻集音介。此疑頓釋。\r\n　　梁世有蔡朗者諱純，既不涉學，遂呼蓴為露葵。面牆之徒，遞相仿效。承聖\r\n中，遣一士大夫聘齊，齊主客郎李恕問梁使曰：“江南有露葵否？”答曰:“露\r\n葵是蓴，水鄉所出。卿今食者綠葵菜耳。”李亦學問，但不測彼之深淺，乍聞無\r\n以核究。\r\n　　思魯等姨夫彭城劉靈，嘗與吾坐，諸子侍焉。吾問儒行、敏行曰：“凡字與\r\n諮議名同音者，其數多少，能盡識乎？”答曰：“未之究也，請導示之。”吾曰：\r\n“凡如此例，不預研檢，忽見不識，誤以問人，反為無賴所欺，不容易也。”因\r\n為說之，得五十許字。諸劉歎曰：“不意乃爾！”若遂不知，亦為異事。\r\n　　校定書籍，亦何容易，自揚雄、劉向，方稱此職耳。觀天下書未遍，不得妄\r\n下雌黃。或彼以為非，此以為是；或本同末異；或兩文皆欠，不可偏信一隅也。\r\n\r\n\r\n\r\n卷第四　文章　名實　涉務\r\n\r\n\r\n文章第九\r\n\r\n　　夫文章者，原出五經：詔命策檄，生於書者也；序述論議，生於易者也；歌\r\n詠賦頌，生於詩者也；祭祀哀誄，生於禮者也；書奏箴銘，生於春秋者也。朝廷\r\n憲章，軍旅誓誥，敷顯仁義，發明功德，牧民建國，施用多途。至於陶冶性靈，\r\n從容諷諫，入其滋味，亦樂事也。行有餘力，則可習之。然而自古文人，多陷輕\r\n薄：屈原露才揚己，顯暴君過；宋玉體貌容冶，見遇俳優；東方曼倩，滑稽不雅；\r\n司馬長卿，竊貲無操；王褒過章僮約；揚雄德敗美新；李陵降辱夷虜；劉歆反復\r\n莽世；傅毅黨附權門；班固盜竊父史；趙元叔抗竦過度；馮敬通浮華擯壓；馬季\r\n長佞媚獲誚；蔡伯喈同惡受誅；吳質詆忤鄉堙F曹植悖慢犯法；杜篤乞假無厭；\r\n路粹隘狹已甚；陳琳實號麤疏；繁欽性無檢格；劉楨屈強輸作；王粲率躁見嫌；\r\n孔融、禰衡，誕傲致殞；楊修、丁廙，扇動取斃；阮籍無禮敗俗；嵇康淩物凶終；\r\n傅玄忿鬥免官；孫楚矜誇淩上；陸機犯順履險；潘岳幹沒取危；顏延年負氣摧黜；\r\n謝靈運空疏亂紀；王元長凶賊自詒；謝玄暉侮慢見及。凡此諸人，皆其翹秀者，\r\n不能悉記，大較如此。至於帝王，亦或未免。自昔天子而有才華者，唯漢武、魏\r\n太祖、文帝、明帝、宋孝武帝，皆負世議，非懿德之君也。自子游、子夏、荀況、\r\n孟軻、枚乘、賈誼、蘇武、張衡、左思之儔，有盛名而免過患者，時複聞之，但\r\n其損敗居多耳。每嘗思之，原其所積，文章之體，標舉興會，發引性靈，使人矜\r\n伐，故忽於持操，果於進取。今世文士，此患彌切，一事愜當，一句清巧，神厲\r\n九霄，志淩千載，自吟自賞，不覺更有傍人。加以砂礫所傷，慘於矛戟，諷刺之\r\n禍，速乎風塵，深宜防慮，以保元吉。\r\n　　學問有利鈍，文章有巧拙。鈍學累功，不妨精熟；拙文研思，終歸蚩鄙。但\r\n成學士，自足為人。必乏天才，勿強操筆。吾見世人，至無才思，自謂清華，流\r\n布醜拙，亦以眾矣，江南號為詅癡符。近在並州，有一士族，好為可笑詩賦，誂\r\n撇邢、魏諸公，眾共嘲弄，虛相贊說，便擊牛釃酒，招延聲譽。其妻，明鑒婦人\r\n也，泣而諫之。此人歎曰：“才華不為妻子所容，何況行路！”至死不覺。自見\r\n之謂明，此誠難也。\r\n　　學為文章，先謀親友，得其評裁，知可施行，然後出手；慎勿師心自任，取\r\n笑旁人也。自古執筆為文者，何可勝言。然至於宏麗精華，不過數十篇耳。但使\r\n不失體裁，辭意可觀，便稱才士；要須動俗蓋世，亦俟河之清乎！\r\n　　不屈二姓，夷、齊之節也；何事非君，伊、箕之義也。自春秋已來，家有奔\r\n亡，國有吞滅，君臣固無常分矣；然而君子之交絕無惡聲，一旦屈膝而事人，豈\r\n以存亡而改慮？陳孔璋居袁裁書，則呼操為豺狼；在魏制檄，則目紹為蛇虺。在\r\n時君所命，不得自專，然亦文人之巨患也，當務從容消息之。\r\n　　或問揚雄曰：“吾子少而好賦？”雄曰：“然。童子雕蟲篆刻，壯夫不為也。”\r\n餘竊非之曰：虞舜歌南風之詩，周公作鴟鴞之詠，吉甫、史克雅、頌之美者，未\r\n聞皆在幼年累德也。孔子曰：“不學詩，無以言。”“自衛返魯，樂正，雅、頌\r\n各得其所。”大明孝道，引詩證之。揚雄安敢忽之也？若論“詩人之賦麗以則，\r\n辭人之賦麗以淫”，但知變之而已，又未知雄自為壯夫何如也？著劇秦美新，妄\r\n投于閣，周章怖懾，不達天命，童子之為耳。桓譚以勝老子，葛洪以方仲尼，使\r\n人歎息。此人直以曉算術，解陰陽，故著太玄經，數子為所惑耳；其遺言餘行，\r\n孫卿、屈原之不及，安敢望大聖之清塵？且太玄今竟何用乎？不啻覆醬瓿而已。\r\n　　齊世有席毗者，清幹之士，官至行台尚書，嗤鄙文學，嘲劉逖雲：“君輩辭\r\n藻，譬若榮華，須臾之翫，非宏才也；豈比吾徒千丈松樹，常有風霜，不可凋悴\r\n矣！”劉應之曰：“既有寒木，又發春華，何如也？”席笑曰：“可哉！”\r\n　　凡為文章，猶人乘騏驥，雖有逸氣，當以銜勒制之，勿使流亂軌躅，放意填\r\n坑岸也。\r\n　　文章當以理致為心腎，氣調為筋骨，事義為皮膚，華麗為冠冕。今世相承，\r\n趨本棄末，率多浮艷。辭與理競，辭勝而理伏；事與才爭，事繁而才損。放逸者\r\n流宕而忘歸，穿鑿者補綴而不足。時俗如此，安能獨違？但務去泰去甚耳。必有\r\n盛才重譽，改革體裁者，實吾所希。\r\n　　古人之文，宏材逸氣，體度風格，去今實遠；但緝綴疏樸，未為密緻耳。今\r\n世音律諧靡，章句偶對，諱避精詳，賢於往昔多矣。宜以古之制裁為本，今之辭\r\n調為末，並須兩存，不可偏棄也。\r\n　　吾家世文章，甚為典正，不從流俗；梁孝元在蕃邸時，撰西府新文，訖無一\r\n篇見錄者，亦以不偶於世，無鄭、衛之音故也。有詩賦銘誄書表啟疏二十卷，吾\r\n兄弟始在草土，並未得編次，便遭火蕩盡，竟不傳於世。銜酷茹恨，徹於心髓！\r\n操行見于梁史文士傳及孝元懷舊志。\r\n　　沈隱侯曰：“文章當從三易：易見事，一也；易識字，二也；易讀誦，三也。”\r\n邢子才常曰：“沈侯文章，用事不使人覺，若胸憶語也。”深以此服之。祖孝征\r\n亦嘗謂吾曰：“沈詩雲：‘崖傾護石髓。’此豈似用事邪？”\r\n　　邢子才、魏收俱有重名，時俗准的，以為師匠。邢賞服沈約而輕任昉，魏愛\r\n慕任昉而毀沈約，每于談燕，辭色以之。鄴下紛紜，各有朋黨。祖孝征嘗謂吾曰：\r\n“任、沈之是非，乃邢、魏之優劣也。”\r\n　　吳均集有破鏡賦。昔者，邑號朝歌，顏淵不舍；埵W勝母，曾子斂襟：蓋忌\r\n夫惡名之傷實也。破鏡乃凶逆之獸，事見漢書，為文幸避此名也。比世往往見有\r\n和人詩者，題雲敬同，孝經雲：“資于事父以事君而敬同。”不可輕言也。梁世\r\n費旭詩雲：“不知是耶非。”殷澐詩雲：“颻揚雲母舟。”簡文曰：“旭既不識\r\n其父，澐又颻揚其母。”此雖悉古事，不可用也。世人或有文章引詩“伐鼓淵淵”\r\n者，宋書已有屢遊之誚；如此流比，幸須避之。北面事親，別舅摛渭陽之詠；堂\r\n上養老，送兄賦桓山之悲，皆大失也。舉此一隅，觸塗宜慎。\r\n　　江南文制，欲人彈射，知有病累，隨即改之，陳王得之于丁廙也。山東風俗，\r\n不通擊難。吾初入鄴，遂嘗以此忤人，至今為悔；汝曹必無輕議也。\r\n　　凡代人為文，皆作彼語，理宜然矣。至於哀傷凶禍之辭，不可輒代。蔡邕為\r\n胡金盈作母靈表頌曰：“悲母氏之不永，然委我而夙喪。”又為胡顥作其父銘曰：\r\n“葬我考議郎君。”袁三公頌曰：“猗歟我祖，出自有媯。”王粲為潘文則思親\r\n詩雲：“躬此勞悴，鞠予小人；庶我顯妣，克保遐年。”而並載乎邕、粲之集，\r\n此例甚眾。古人之所行，今世以為諱。陳思王武帝誄，遂深永蟄之思；潘嶽悼亡\r\n賦，乃愴手澤之遺：是方父于蟲，匹婦於考也。蔡邕楊秉碑雲：“統大麓之重。”\r\n潘尼贈盧景宣詩雲：“九五思龍飛。”孫楚王驃騎誄雲：“奄忽登遐。”陸機父\r\n誄雲：“億兆宅心，敦敘百揆。”姊誄雲：“俔天之和。”今為此言，則朝廷之\r\n罪人也。王粲贈楊德祖詩雲：“我君餞之，其樂泄泄。”不可妄施人子，況儲君\r\n乎？\r\n　　挽歌辭者，或雲古者虞殯之歌，或雲出自田橫之客，皆為生者悼往告哀之意。\r\n陸平原多為死人自歎之言，詩格既無此例，又乖製作本意。\r\n　　凡詩人之作，刺箴美頌，各有源流，未嘗混雜，善惡同篇也。陸機為齊謳篇，\r\n前敘山川物產風教之盛，後章忽鄙山川之情，殊失厥體。其為吳趨行，何不陳子\r\n光、夫差乎？京洛行，胡不述赧王、靈帝乎？\r\n　　自古宏才博學，用事誤者有矣；百家雜說，或有不同，書儻湮滅，後人不見，\r\n故未敢輕議之。今指知決紕繆者，略舉一兩端以為誡。詩雲：“有鷕雉鳴。”又\r\n曰：“雉鳴求其牡。”毛傳亦曰：“鷕，雌雉聲。”又雲：“雉之朝雊，尚求其\r\n雌。”鄭玄注月令亦雲：“雊，雄雉鳴。”潘嶽賦曰：“雉鷕鷕以朝雊。”是則\r\n混雜其雄雌矣。詩雲：“孔懷兄弟。”孔，甚也；懷，思也，言甚可思也。陸機\r\n與長沙顧母書，述從祖弟士璜死，乃言：“痛心拔腦，有如孔懷。”心既痛矣，\r\n即為甚思，何故方言有如也？觀其此意，當謂親兄弟為孔懷。詩雲：“父母孔邇。”\r\n而呼二親為孔邇，於義通乎？異物志雲：“擁劍狀如蟹，但一螯偏大爾。”何遜\r\n詩雲：“躍魚如擁劍。”是不分魚蟹也。漢書：“禦史府中列柏樹，常有野鳥數\r\n千，棲宿其上，晨去暮來，號朝夕鳥。”而文士往往誤作烏鳶用之。抱樸子說項\r\n曼都詐稱得仙，自雲：“仙人以流霞一杯與我飲之，輒不饑渴。”而簡文詩雲：\r\n“霞流抱樸碗。”亦猶郭象以惠施之辨為莊周言也。後漢書：“囚司徒崔烈以鋃\r\n鐺鎖。”鋃鐺，大鎖也；世間多誤作金銀字。武烈太子亦是數千卷學士，嘗作詩\r\n雲：“銀鎖三公腳，刀撞僕射頭。”為俗所誤。\r\n　　文章地理，必須愜當。梁簡文雁門太守行乃雲：“鵝軍攻日逐，燕騎蕩康居，\r\n大宛歸善馬，小月送降書。”蕭子暉隴頭水雲：“天寒隴水急，散漫俱分瀉，北\r\n注徂黃龍，東流會白馬。”此亦明珠之纇，美玉之瑕，宜慎之。\r\n　　王籍入若耶溪詩雲：“蟬噪林逾靜，鳥鳴山更幽。”江南以為文外斷絕，物\r\n無異議。簡文吟詠，不能忘之，孝元諷味，以為不可複得，至懷舊志載於籍傳。\r\n范陽盧詢祖，鄴下才俊，乃言：“此不成語，何事於能？”魏收亦然其論。詩雲：\r\n“蕭蕭馬鳴，悠悠旆旌。”毛傳曰：“言不諠嘩也。”吾每歎此解有情致，籍詩\r\n生於此耳。\r\n　　蘭陵蕭愨，梁室上黃侯之子，工於篇什。嘗有秋詩雲：“芙蓉露下落，楊柳\r\n月中疏。”時人未之賞也。吾愛其蕭散，宛然在目。穎川荀仲舉、琅邪諸葛漢，\r\n亦以為爾。而盧思道之徒，雅所不愜。\r\n　　何遜詩實為清巧，多形似之言；揚都論者，恨其每病苦辛，饒貧寒氣，不及\r\n劉孝綽之雍容也。雖然，劉甚忌之，平生誦何詩，常雲：“‘蘧車響北闕’，(心\r\n畫)(心畫)不道車。”又撰詩苑，止取何兩篇，時人譏其不廣。劉孝綽當時既有\r\n重名，無所與讓；唯服謝朓，常以謝詩置幾案間，動靜輒諷味。簡文愛陶淵明文，\r\n亦複如此。江南語曰：“梁有三何，子朗最多。”三何者，遜及思澄、子朗也。\r\n子朗信饒清巧。思澄遊廬山，每有佳篇，亦為冠絕。\r\n\r\n\r\n名實第十\r\n\r\n　　名之與實，猶形之與影也。德藝周厚，則名必善焉；容色姝麗，則影必美焉。\r\n今不修身而求令名於世者，猶貌甚惡而責妍影於鏡也。上士忘名，中士立名，下\r\n士竊名。忘名者，體道合德，享鬼神之福佑，非所以求名也；立名者，修身慎行，\r\n懼榮觀之不顯，非所以讓名也；竊名者，厚貌深奸，幹浮華之虛構，非所以得名\r\n也。\r\n　　人足所履，不過數寸，然而咫尺之途，必顛蹶於崖岸，拱把之梁，每沈溺于\r\n川谷者，何哉？為其旁無餘地故也。君子之立己，抑亦如之。至誠之言，人未能\r\n信，至潔之行，物或致疑，皆由言行聲名，無餘地也。吾每為人所毀，常以此自\r\n責。若能開方軌之路，廣造舟之航，則仲由之言信，重於登壇之盟，趙熹之降城，\r\n賢於折沖之將矣。\r\n　　吾見世人，清名登而金貝入，信譽顯而然諾虧，不知後之矛戟，毀前之幹櫓\r\n也。虙子賤雲：“誠于此者形於彼。”人之虛實真偽在乎心，無不見乎跡，但察\r\n之未熟耳。一為察之所鑒，巧偽不如拙誠，承之以羞大矣。伯石讓卿，王莽辭政，\r\n當於爾時，自以巧密；後人書之，留傳萬代，可為骨寒毛豎也。近有大貴，以孝\r\n著聲，前後居喪，哀毀踰制，亦足以高於人矣。而嘗於苫塊之中，以巴豆塗臉，\r\n遂使成瘡，表哭泣之過。左右童豎，不能掩之，益使外人謂其居處飲食，皆為不\r\n信。以一偽喪百誠者，乃貪名不已故也。\r\n　　有一士族，讀書不過二三百卷，天才鈍拙，而家世殷厚，雅自矜持，多以酒\r\n犢珍玩，交諸名士，甘其餌者，遞共吹噓。朝廷以為文華，亦嘗出境聘。東萊王\r\n韓晉明篤好文學，疑彼製作，多非機杼，遂設燕言，面相討試。竟日歡諧，辭人\r\n滿席，屬音賦韻，命筆為詩，彼造次即成，了非向韻。眾客各自沈吟，遂無覺者。\r\n韓退歎曰：“果如所量！”韓又嘗問曰：“玉珽杼上終葵首，當作何形？”乃答\r\n雲：“珽頭曲圜，勢如葵葉耳。”韓既有學，忍笑為吾說之。\r\n　　治點子弟文章，以為聲價，大弊事也。一則不可常繼，終露其情；二則學者\r\n有憑，益不精勵。\r\n　　鄴下有一少年，出為襄國令，頗自勉篤。公事經懷，每加撫恤，以求聲譽。\r\n凡遣兵役，握手送離，或繼梨棗餅餌，人人贈別，雲：“上命相煩，情所不忍；\r\n道路饑渴，以此見思。”民庶稱之，不容於口。及遷為泗州別駕，此費日廣，不\r\n可常周，一有偽情，觸塗難繼，功績遂損敗矣。\r\n　　或問曰：“夫神滅形消，遺聲餘價，亦猶蟬殼蛇皮，獸迒鳥跡耳，何預于死\r\n者，而聖人以為名教乎？”對曰：“勸也，勸其立名，則獲其實。且勸一伯夷，\r\n而千萬人立清風矣；勸一季劄，而千萬人立仁風矣；勸一柳下惠，而千萬人立貞\r\n風矣；勸一史魚，而千萬人立直風矣。故聖人欲其魚鱗鳳翼，雜遝參差，不絕於\r\n世，豈不弘哉？四海悠悠，皆慕名者，蓋因其情而致其善耳。抑又論之，祖考之\r\n嘉名美譽，亦子孫之冕服牆宇也，自古及今，獲其庇蔭者亦眾矣。夫修善立名者，\r\n亦猶築室樹果，生則獲其利，死則遺其澤。世之汲汲者，不達此意，若其與魂爽\r\n俱升，松柏偕茂者，惑矣哉！\r\n\r\n\r\n涉務第十一\r\n\r\n　　士君子之處世，貴能有益於物耳，不徒高談虛論，左琴右書，以費人君祿位\r\n也。國之用材，大較不過六事：一則朝廷之臣，取其鑒達治體，經綸博雅；二則\r\n文史之臣，取其著述憲章，不忘前古；三則軍旅之臣，取其斷決有謀，強幹習事；\r\n四則藩屏之臣，取其明練風俗，清白愛民；五則使命之臣，取其識變從宜，不辱\r\n君命；六則興造之臣，取其程功節費，開略有術，此則皆勤學守行者所能辨也。\r\n人性有長短，豈責具美于六塗哉？但當皆曉指趣，能守一職，便無媿耳。\r\n　　吾見世中文學之士，品藻古今，若指諸掌，及有試用，多無所堪。居承平之\r\n世，不知有喪亂之禍；處廟堂之下，不知有戰陳之急；保俸祿之資，不知有耕稼\r\n之苦；肆吏民之上，不知有勞役之勤，故難可以應世經務也。晉朝南渡，優借士\r\n族；故江南冠帶，有才幹者，擢為令僕已下尚書郎中書舍人已上，典掌機要。其\r\n餘文義之士，多迂誕浮華，不涉世務；纖微過失，又惜行捶楚，所以處于清高，\r\n蓋護其短也。至於台閣令史，主書監帥，諸王簽省，並曉習吏用，濟辦時須，縱\r\n有小人之態，皆可鞭杖肅督，故多見委使，蓋用其長也。人每不自量，舉世怨梁\r\n武帝父子愛小人而疏士大夫，此亦眼不能見其睫耳。\r\n　　梁世士大夫，皆尚褒衣博帶，大冠高履，出則車輿，入則扶侍，郊郭之內，\r\n無乘馬者。周弘正為宣城王所愛，給一果下馬，常服禦之，舉朝以為放達。至乃\r\n尚書郎乘馬，則糾劾之。及侯景之亂，膚脆骨柔，不堪行步，體羸氣弱，不耐寒\r\n暑，坐死倉猝者，往往而然。建康令王複性既儒雅，未嘗乘騎，見馬嘶歕陸梁，\r\n莫不震懾，乃謂人曰：“正是虎，何故名為馬乎？”其風俗至此。\r\n　　古人欲知稼穡之艱難，斯蓋貴穀務本之道也。夫食為民天，民非食不生矣，\r\n三日不粒，父子不能相存。耕種之，茠鉏之，刈獲之，載積之，打拂之，簸揚之，\r\n凡幾涉手，而入倉廩，安可輕農事而貴末業哉？江南朝士，因晉中興，南渡江，\r\n卒為羈旅，至今八九世，未有力田，悉資俸祿而食耳。假令有者，皆信僮僕為之，\r\n未嘗目觀起一(土發)土，耘一株苗；不知幾月當下，幾月當收，安識世間餘務乎？\r\n故治官則不了，營家則不辦，皆優閒之過也。\r\n\r\n\r\n\r\n卷第五　省事　止足　誡兵　養生　歸心\r\n\r\n\r\n省事第十二\r\n\r\n　　銘金人雲：“無多言，多言多敗；無多事，多事多患。”至哉斯戒也！能走\r\n者奪其翼，善飛者減其指，有角者無上齒，豐後者無前足，蓋天道不使物有兼焉\r\n也。古人雲：“多為少善，不如執一；鼫鼠五能，不成伎術。”近世有兩人，朗\r\n悟士也，性多營綜，略無成名，經不足以待問，史不足以討論，文章無可傳於集\r\n錄，書跡未堪以留愛翫，蔔筮射六得三，醫藥治十差五，音樂在數十人下，弓矢\r\n在千百人中，天文、畫繪、棋博，鮮卑語、胡書，煎胡桃油，煉錫為銀，如此之\r\n類，略得梗概，皆不通熟。惜乎，以彼神明，若省其異端，當精妙也。\r\n　　上書陳事，起自戰國，逮於兩漢，風流彌廣。原其體度：攻人主之長短，諫\r\n諍之徒也；訐群臣之得失，訟訴之類也；陳國家之利害，對策之伍也；帶私情之\r\n與奪，遊說之儔也。總此四塗，賈誠以求位，鬻言以幹祿。或無絲毫之益，而有\r\n不省之困，幸而感悟人主，為時所納，初獲不貲之賞，終陷不測之誅，則嚴助、\r\n朱買臣、吾丘壽王、主父偃之類甚眾。良史所書，蓋取其狂狷一介，論政得失耳，\r\n非士君子守法度者所為也。今世所睹，懷瑾瑜而握蘭桂者，悉恥為之。守門詣闕，\r\n獻書言計，率多空薄，高自矜誇，無經略之大體，鹹秕糠之微事，十條之中，一\r\n不足采，縱合時務，已漏先覺，非謂不知，但患知而不行耳。或被發奸私，面相\r\n酬證，事途回穴，翻懼愆尤；人主外護聲教，脫加含養，此乃僥幸之徒，不足與\r\n比肩也。\r\n　　諫諍之徒，以正人君之失爾，必在得言之地，當盡匡贊之規，不容苟免偷安，\r\n垂頭塞耳；至於就養有方，思不出位，幹非其任，斯則罪人。故表記雲：“事君，\r\n遠而諫，則諂也；近而不諫，則屍利也。”論語曰：“未信而諫，人以為謗己也。”\r\n　　君子當守道崇德，蓄價待時，爵祿不登，信由天命。須求趨競，不顧羞慚，\r\n比較材能，斟量功伐，厲色揚聲，東怨西怒；或有劫持宰相瑕疵，而獲酬謝，或\r\n有諠聒時人視聽，求見發遣；以此得官，謂為才力，何異盜食致飽，竊衣取溫哉！\r\n世見躁競得官者，便謂“弗索何獲”；不知時運之來，不求亦至也。見靜退未遇\r\n者，便謂“弗為胡成”；不知風雲不與，徒求無益也。凡不求而自得，求而不得\r\n者，焉可勝算乎！\r\n　　齊之季世，多以財貨托附外家，諠動女謁。拜守宰者，印組光華，車騎輝赫，\r\n榮兼九族，取貴一時。而為執政所患，隨而伺察，既以利得，必以利殆，微染風\r\n塵，便乖肅正，坑阱殊深，瘡痏未複，縱得免死，莫不破家，然後噬臍，亦複何\r\n及。吾自南及北，未嘗一言與時人論身分也，不能通達，亦無尤焉。\r\n　　王子晉雲：“佐饔得嘗，佐鬥得傷。”此言為善則預，為惡則去，不欲黨人\r\n非義之事也。凡損於物，皆無與焉。然而窮鳥入懷，仁人所憫；況死士歸我，當\r\n棄之乎？伍員之托漁舟，季布之入廣柳，孔融之藏張儉，孫嵩之匿趙岐，前代之\r\n所貴，而吾之所行也，以此得罪，甘心瞑目。至如郭解之代人報讎，灌夫之橫怒\r\n求地，遊俠之徒，非君子之所為也。如有逆亂之行，得罪於君親者，又不足恤焉。\r\n親友之迫危難也，家財己力，當無所吝；若橫生圖計，無理請謁，非吾教也。墨\r\n翟之徒，世謂熱腹，楊朱之侶，世謂冷腸；腸不可冷，腹不可熱，當以仁義為節\r\n文爾。\r\n　　前在修文令曹，有山東學士與關中太史競歷，凡十餘人，紛紜累歲，內史牒\r\n付議官平之。吾執論曰：“大抵諸儒所爭，四分並減分兩家爾。歷象之要，可以\r\n晷景測之；今驗其分至薄蝕，則四分疏而減分密。疏者則稱政令有寬猛，運行致\r\n盈縮，非算之失也；密者則雲日月有遲速，以術求之，預知其度，無災祥也。用\r\n疏則藏奸而不信，用密則任數而違經。且議官所知，不能精於訟者，以淺裁深，\r\n安有肯服？既非格令所司，幸勿當也。”舉曹貴賤，鹹以為然。有一禮官，恥為\r\n此讓，苦欲留連，強加考核。機杼既薄，無以測量，還複采訪訟人，窺望長短，\r\n朝夕聚議，寒暑煩勞，背春涉冬，竟無予奪，怨誚滋生，赧然而退，終為內史所\r\n迫：此好名之辱也。\r\n\r\n\r\n止足第十三\r\n\r\n　　禮雲：“欲不可縱，志不可滿。”宇宙可臻其極，情性不知其窮，唯在少欲\r\n知足，為立涯限爾。先祖靖侯戒子侄曰：“汝家書生門戶，世無富貴；自今仕宦\r\n不可過二千石，婚姻勿貪勢家。”吾終身服膺，以為名言也。\r\n　　天地鬼神之道，皆惡滿盈。謙虛沖損，可以免害。人生衣趣以覆寒露，食趣\r\n以塞饑乏耳。形骸之內，尚不得奢靡，己身之外，而欲窮驕泰邪？周穆王、秦始\r\n皇、漢武帝，富有四海，貴為天子，不知紀極，猶自敗累，況士庶乎？常以二十\r\n口家，奴婢盛多，不可出二十人，良田十頃，堂室纔蔽風雨，車馬僅代杖策，蓄\r\n財數萬，以擬吉凶急速，不啻此者，以義散之；不至此者，勿非道求之。\r\n　　仕宦稱泰，不過處在中品，前望五十人，後顧五十人，足以免恥辱，無傾危\r\n也。高此者，便當罷謝，偃仰私庭。吾近為黃門郎，已可收退；當時羈旅，懼罹\r\n謗讟，思為此計，僅未暇爾。自喪亂已來，見因托風雲，徼幸富貴，旦執機權，\r\n夜填坑穀，朔歡卓、鄭，晦泣顏、原者，非十人五人也。慎之哉！慎之哉！\r\n\r\n\r\n誡兵第十四\r\n\r\n　　顏氏之先，本乎鄒、魯，或分入齊，世以儒雅為業，遍在書記。仲尼門徒，\r\n升堂者七十有二，顏氏居八人焉。秦、漢、魏、晉，下逮齊、梁，未有用兵以取\r\n達者。春秋世，顏高、顏鳴、顏息、顏羽之徒，皆一鬥夫耳。齊有顏涿聚，趙有\r\n顏最，漢末有顏良，宋有顏延之，並處將軍之任，竟以顛覆。漢郎顏駟，自稱好\r\n武，更無事跡。顏忠以党楚王受誅，顏俊以據武威見殺，得姓已來，無清操者，\r\n唯此二人，皆罹禍敗。頃世亂離，衣冠之士，雖無身手，或聚徒眾，違棄素業，\r\n徼幸戰功。吾既羸薄，仰惟前代，故寘心於此，子孫志之。孔子力翹門關，不以\r\n力聞，此聖證也。吾見今世士大夫，纔有氣幹，便倚賴之，不能被甲執兵，以衛\r\n社稷；但微行險服，逞弄拳腕，大則陷危亡，小則貽恥辱，遂無免者。\r\n　　國之興亡，兵之勝敗，博學所至，幸討論之。入帷幄之中，參廟堂之上，不\r\n能為主盡規以謀社稷，君子所恥也。然而每見文士，頗讀兵書，微有經略。若居\r\n承平之世，睥睨宮閫，幸災樂禍，首為逆亂，詿誤善良；如在兵革之時，構扇反\r\n復，縱橫說誘，不識存亡，強相扶戴：此皆陷身滅族之本也。誡之哉！誡之哉！\r\n　　習五兵，便乘騎，正可稱武夫爾。今世士大夫，但不讀書，即稱武夫兒，乃\r\n飯囊酒甕也。\r\n\r\n\r\n養生第十五\r\n\r\n　　神仙之事，未可全誣；但性命在天，或難鐘值。人生居世，觸途牽縶：幼少\r\n之日，既有供養之勤；成立之年，便增妻孥之累。衣食資須，公私驅役；而望遁\r\n跡山林，超然塵滓，千萬不遇一爾。加以金玉之費，爐器所須，益非貧士所辦。\r\n學如牛毛，成如麟角。華山之下，白骨如莽，何有可遂之理？考之內教，縱使得\r\n仙，終當有死，不能出世，不願汝曹專精於此。若其愛養神明，調護氣息，慎節\r\n起臥，均適寒暄，禁忌食飲，將餌藥物，遂其所稟，不為夭折者，吾無間然。諸\r\n藥餌法，不廢世務也。庾肩吾常服槐實，年七十餘，目看細字，須發猶黑。鄴中\r\n朝士，有單服杏仁、枸杞、黃精、朮、車前得益者甚多，不能一一說爾。吾嘗患\r\n齒，搖動欲落，飲食熱冷，皆苦疼痛。見抱樸子牢齒之法，早朝叩齒三百下為良；\r\n行之數日，即便平愈，今瓻糷均C此輩小術，無損於事，亦可修也。凡欲餌藥，\r\n陶隱居太清方中總錄甚備，但須精審，不可輕脫。近有王愛州在鄴學服松脂，不\r\n得節度，腸塞而死，為藥所誤者甚多。\r\n　　夫養生者先須慮禍，全身保性，有此生然後養之，勿徒養其無生也。單豹養\r\n於內而喪外，張毅養於外而喪內，前賢所戒也。嵇康著養生之論，而以傲物受刑；\r\n石崇冀服餌之征，而以貪溺取禍，往世之所迷也。\r\n　　夫生不可不惜，不可苟惜。涉險畏之途，幹禍難之事，貪欲以傷生，讒慝而\r\n致死，此君子之所惜哉；行誠孝而見賊，履仁義而得罪，喪身以全家，泯軀而濟\r\n國，君子不咎也。自亂離已來，吾見名臣賢士，臨難求生，終為不救，徒取窘辱，\r\n令人憤懣。侯景之亂，王公將相，多被戮辱，妃主姬妾，略無全者。唯吳郡太守\r\n張嵊，建義不捷，為賊所害，辭色不撓；及鄱陽王世子謝夫人，登屋詬怒，見射\r\n而斃。夫人，謝遵女也。何賢智操行若此之難？婢妾引決若此之易？悲夫！\r\n\r\n\r\n歸心第十六\r\n\r\n　　三世之事，信而有征，家世歸心，勿輕慢也。其間妙旨，具諸經論，不復於\r\n此，少能贊述；但懼汝曹猶未牢固，略重勸誘爾。\r\n　　原夫四塵五蔭，剖析形有；六舟三駕，運載群生：萬行歸空，千門入善，辯\r\n才智惠，豈徒七經、百氏之博哉？明非堯、舜、周、孔所及也。內外兩教，本為\r\n一體，漸積為異，深淺不同。內典初門，設五種禁；外典仁義禮智信，皆與之符。\r\n仁者，不殺之禁也；義者，不盜之禁也；禮者，不邪之禁也；智者，不酒之禁也；\r\n信者，不妄之禁也。至如畋狩軍旅，燕享刑罰，因民之性，不可卒除，就為之節，\r\n使不淫濫爾。歸周、孔而背釋宗，何其迷也！\r\n　　俗之謗者，大抵有五：其一，以世界外事及神化無方為迂誕也，其二，以吉\r\n凶禍福或未報應為欺誑也，其三，以僧尼行業多不精純為奸慝也，其四，以糜費\r\n金寶減耗課役為損國也，其五，以縱有因緣如報善惡，安能辛苦今日之甲，利益\r\n後世之乙乎？為異人也。今並釋之於下雲。\r\n　　釋一曰：夫遙大之物，寧可度量？今人所知，莫若天地。天為積氣，地為積\r\n塊，日為陽精，月為陰精，星為萬物之精，儒家所安也。星有墜落，乃為石矣；\r\n精若是石，不得有光，性又質重，何所系屬？一星之徑，大者百里，一宿首尾，\r\n相去數萬；百里之物，數萬相連，闊狹從斜，常不盈縮。又星與日月，形色同爾，\r\n但以大小為其等差；然而日月又當石也？石既牢密，烏兔焉容？石在氣中，豈能\r\n獨運？日月星辰，若皆是氣，氣體輕浮，當與天合，往來環轉，不得錯違，其間\r\n遲疾，理宜一等；何故日月五星二十八宿，各有度數，移動不均？寧當氣墜，忽\r\n變為石？地既滓濁，法應沈厚，鑿土得泉，乃浮水上；積水之下，複有何物？江\r\n河百谷，從何處生？東流到海，何為不溢？歸塘尾閭，渫何所到？沃焦之石，何\r\n氣所然？潮汐去還，誰所節度？天漢懸指，那不散落？水性就下，何故上騰？天\r\n地初開，便有星宿；九州未劃，列國未分，翦疆區野，若為躔次？封建已來，誰\r\n所制割？國有增減，星無進退，災祥禍福，就中不差；幹象之大，列星之夥，何\r\n為分野，止系中國？昴為旄頭，匈奴之次；西胡、東越，雕題、交址，獨棄之乎？\r\n以此而求，迄無了者，豈得以人事尋常，抑必宇宙外也？\r\n　　凡人之信，唯耳與目；耳目之外，鹹致疑焉。儒家說天，自有數義：或渾或\r\n蓋，乍宣乍安。鬥極所周，管維所屬，若所親見，不容不同；若所測量，寧足依\r\n據？何故信凡人之臆說，迷大聖之妙旨，而欲必無琩F世界、微塵數劫也？而鄒\r\n衍亦有九州之談。山中人不信有魚大如木，海上人不信有木大如魚；漢武不信弦\r\n膠，魏文不信火布；胡人見錦，不信有蟲食樹吐絲所成；昔在江南，不信有千人\r\n氈帳，及來河北，不信有二萬斛船：皆實驗也。\r\n　　世有祝師及諸幻術，猶能履火蹈刃，種瓜移井，倏忽之間，十變五化。人力\r\n所為，尚能如此；何況神通感應，不可思量，千里寶幢，百由旬座，化成淨土，\r\n踴出妙塔乎？\r\n　　釋二曰：夫信謗之征，有如影響；耳聞目見，其事已多，或乃精誠不深，業\r\n緣未感，時儻差闌，終當獲報耳。善惡之行，禍福所歸。九流百氏，皆同此論，\r\n豈獨釋典為虛妄乎？項橐、顏回之短折，伯夷、原憲之凍餒，盜蹠、莊蹻之福壽，\r\n齊景、桓魋之富強，若引之先業，冀以後生，更為通耳。如以行善而偶鐘禍報，\r\n為惡而儻值福征，便生怨尤，即為欺詭；則亦堯、舜之雲虛，周、孔之不實也，\r\n又欲安所依信而立身乎？\r\n　　釋三曰：開辟已來，不善人多而善人少，何由悉責其精絜乎？見有名僧高行，\r\n棄而不說；若睹凡僧流俗，便生非毀。且學者之不勤，豈教者之為過？俗僧之學\r\n經律，何異世人之學詩、禮？以詩、禮之教，格朝廷之人，略無全行者；以經律\r\n之禁，格出家之輩，而獨責無犯哉？且闕行之臣，猶求祿位；毀禁之侶，何慚供\r\n養乎？其於戒行，自當有犯。一披法服，已墮僧數，歲中所計，齋講誦持，比諸\r\n白衣，猶不啻山海也。\r\n　　釋四曰：內教多途，出家自是其一法耳。若能誠孝在心，仁惠為本，須達、\r\n流水，不必剃落須發；豈令罄井田而起塔廟，窮編戶以為僧尼也？皆由為政不能\r\n節之，遂使非法之寺，妨民稼穡，無業之僧，空國賦算，非大覺之本旨也。抑又\r\n論之：求道者，身計也；惜費者，國謀也。身計國謀，不可兩遂。誠臣徇主而棄\r\n親，孝子安家而忘國，各有行也。儒有不屈王侯高尚其事，隱有讓王辭相避世山\r\n林；安可計其賦役，以為罪人？若能偕化黔首，悉入道場，如妙樂之世，禳佉之\r\n國，則有自然稻米，無盡寶藏，安求田蠶之利乎？\r\n　　釋五曰：形體雖死，精神猶存。人生在世，望於後身似不相屬；及其歿後，\r\n則與前身似猶老少朝夕耳。世有魂神，示現夢想，或降童妾，或感妻孥，求索飲\r\n食，征須福佑，亦為不少矣。今人貧賤疾苦，莫不怨尤前世不修功業；以此而論，\r\n安可不為之作地乎？夫有子孫，自是天地間一蒼生耳，何預身事？而乃愛護，遺\r\n其基址，況於己之神爽，頓欲棄之哉？凡夫蒙蔽，不見未來，故言彼生與今非一\r\n體耳；若有天眼，鑒其念念隨滅，生生不斷，豈可不怖畏邪？又君子處世，貴能\r\n克己複禮，濟時益物。治家者欲一家之慶，治國者欲一國之良，僕妾臣民，與身\r\n竟何親也，而為勤苦修德乎？亦是堯、舜、周、孔虛失愉樂耳。一人修道，濟度\r\n幾許蒼生？免脫幾身罪累？幸熟思之！汝曹若觀俗計，樹立門戶，不棄妻子，未\r\n能出家；但當兼修戒行，留心誦讀，以為來世津梁。人生難得，無虛過也。\r\n　　儒家君子，尚離庖廚，見其生不忍其死，聞其聲不食其肉。高柴、折像，未\r\n知內教，皆能不殺，此乃仁者自然用心。含生之徒，莫不愛命；去殺之事，必勉\r\n行之。好殺之人，臨死報驗，子孫殃禍，其數甚多，不能悉錄耳，且示數條於末。\r\n　　梁世有人，常以雞卵白和沐，雲使發光，每沐輒二三十枚。臨死，發中但聞\r\n啾啾數千雞雛聲。\r\n　　江陵劉氏，以賣鱔羹為業。後生一兒頭是鱔，自頸以下，方為人耳。\r\n　　王克為永嘉郡守，有人餉羊，集賓欲燕。而羊繩解，來投一客，先跪兩拜，\r\n便入衣中。此客竟不言之，固無救請。須臾，宰羊為羹，先行至客。一臠入口，\r\n便下皮內，周行遍體，痛楚號叫；方複說之。遂作羊鳴而死。\r\n　　梁孝元在江州時，有人為望蔡縣令，經劉敬躬亂，縣廨被焚，寄寺而住。民\r\n將牛酒作禮，縣令以牛系旛柱，屏除形像，舖設床坐，於堂上接賓。未殺之頃，\r\n牛解，徑來至階而拜，縣令大笑，命左右宰之。飲噉醉飽，便臥簷下。稍醒而覺\r\n體癢，爬搔隱疹，因爾成癩，十許年死。\r\n　　楊思達為西陽郡守，值侯景亂，時複旱儉，饑民盜田中麥。思達遣一部曲守\r\n視，所得盜者，輒截手腕，凡戮十餘人。部曲後生一男，自然無手。\r\n　　齊有一奉朝請，家甚豪侈，非手殺牛，噉之不美。年三十許，病篤，大見牛\r\n來，舉體如被刀刺，叫呼而終。\r\n　　江陵高偉，隨吾入齊，凡數年，向幽州澱中捕魚。後病，每見群魚嚙之而死。\r\n　　世有癡人，不識仁義，不知富貴並由天命。為子娶婦，恨其生資不足，倚作\r\n舅姑之尊，蛇虺其性，毒口加誣，不識忌諱，罵辱婦之父母，卻成教婦不孝己身，\r\n不顧他恨。但憐己之子女，不愛己之兒婦。如此之人，陰紀其過，鬼奪其算。慎\r\n不可與為鄰，何況交結乎？避之哉！\r\n\r\n\r\n\r\n卷第六　書證\r\n\r\n\r\n書證第十七\r\n\r\n　　詩雲：“參差荇菜。”爾雅雲：“荇，接餘也。”字或為莕。先儒解釋皆雲：\r\n水草，圓葉細莖，隨水淺深。今是水悉有之，黃花似蓴，江南俗亦呼為豬蓴，或\r\n呼為荇菜。劉芳具有注釋。而河北俗人多不識之，博士皆以參差者是莧菜，呼人\r\n莧為人荇，亦可笑之甚。\r\n　　詩雲：“誰謂荼苦？”爾雅、毛詩傳並以荼，苦菜也。又禮雲：“苦菜秀。\r\n案：易統通卦驗玄圖曰：“苦菜生於寒秋，更冬歷春，得夏乃成。”今中原苦菜\r\n則如此也。一名遊冬，葉似苦苣而細，摘斷有白汁，花黃似菊。江南別有苦菜，\r\n葉似酸漿，其花或紫或白，子大如珠，熟時或赤或黑，此菜可以釋勞。案：郭璞\r\n注爾雅，此乃蘵黃蒢也。今河北謂之龍葵。梁世講禮者，以此當苦菜；既無宿根，\r\n至春方生耳，亦大誤也。又高誘注呂氏春秋曰：“榮而不實曰英。”苦菜當言英，\r\n益知非龍葵也。\r\n　　詩雲：“有杕之杜。”江南本並木傍施大，傳曰：“杕，獨貌也。”徐仙民\r\n音徒計反。說文曰：“杕，樹貌也。”在木部。韻集音次第之第，而河北本皆為\r\n夷狄之狄，讀亦如字，此大誤也。\r\n　　詩雲：“駉駉牡馬。”江南書皆作牝牡之牡，河北本悉為放牧之牧。鄴下博\r\n士見難雲：“駉頌既美僖公牧於□野之事，何限騲騭乎？”餘答曰：“案：毛傳\r\n雲：‘駉駉，良馬腹幹肥張也。’其下又雲：‘諸侯六閒四種：有良馬，戎馬，\r\n田馬，駑馬。’若作放牧之意，通於牝牡，則不容限在良馬獨得駉駉之稱。良馬，\r\n天子以駕玉輅，諸侯以充朝聘郊祀，必無騲也。周禮圉人職：‘良馬，匹一人。\r\n駑馬，麗一人。’圉人所養，亦非騲也；頌人舉其強駿者言之，於義為得也。易\r\n曰：‘良馬逐逐。’左傳雲：‘以其良馬二。’亦精駿之稱，非通語也。今以詩\r\n傳良馬，通於牧騲，恐失毛生之意，且不見劉芳義證乎？”\r\n　　月令雲：“荔挺出。”鄭玄注雲：“荔挺，馬薤也。”說文雲：“荔，似蒲\r\n而小，根可為刷。”廣雅雲：“馬薤，荔也。”通俗文亦雲馬藺。易統通卦驗玄\r\n圖雲：“荔挺不出，則國多火災。”蔡邕月令章句雲：“荔似挺。”高誘注呂氏\r\n春秋雲：“荔草挺出也。”然則月令注荔挺為草名，誤矣。河北平澤率生之。江\r\n東頗有此物，人或種於階庭，但呼為旱蒲，故不識馬薤。講禮者乃以為馬莧；馬\r\n莧堪食，亦名豚耳，俗名馬齒。江陵嘗有一僧，面形上廣下狹；劉緩幼子民譽，\r\n年始數歲，俊晤善體物，見此僧雲：“面似馬莧。”其伯父絛因呼為荔挺法師。\r\n絛親講禮名儒，尚誤如此。\r\n　　詩雲：“將其來施施。”毛傳雲：“施施，難進之意。”鄭箋雲：“施施，\r\n舒行貌也。”韓詩亦重為施施。河北毛詩皆雲施施。江南舊本，悉單為施，俗遂\r\n是之，恐為少誤。\r\n　　詩雲：“有渰萋萋，興雲祁祁。”毛傳雲：“渰，陰雲貌。萋萋，雲行貌。\r\n祁祁，徐貌也。”箋雲：“古者，陰陽和，風雨時，其來祁祁然，不暴疾也。”\r\n案：渰已是陰雲，何勞複雲“興雲祁祁”耶？“雲”當為“雨”，俗寫誤耳。班\r\n固靈台詩雲：“三光宣精，五行布序，習習祥風，祁祁甘雨。”此其證也。\r\n　　禮雲：“定猶豫，決嫌疑。”離騷曰：“心猶豫而狐疑。”先儒未有釋者。\r\n案：屍子曰：“五尺犬為猶。”說文雲：“隴西謂犬子為猶。”吾以為人將犬行，\r\n犬好豫在人前，待人不得，又來迎候，如此返往，至於終日，斯乃豫之所以為未\r\n定也，故稱猶豫。或以爾雅曰：“猶如麂，善登木。”猶，獸名也，既聞人聲，\r\n乃豫緣木，如此上下，故稱猶豫。狐之為獸，又多猜疑，故聽河冰無流水聲，然\r\n後敢渡。今俗雲：“狐疑，虎蔔。”則其義也。\r\n　　左傳曰：“齊侯痎，遂痁。”說文雲：“痎，二日一發之瘧。痁，有熱瘧也。”\r\n案：齊侯之病，本是間日一發，漸加重乎故，為諸侯憂也。今北方猶呼痎瘧，音\r\n皆。而世間傳本多以痎為疥，杜征南亦無解釋，徐仙民音介，俗儒就為通雲：“病\r\n疥，令人惡寒，變而成瘧。”此臆說也。疥癬小疾，何足可論，寧有患疥轉作瘧\r\n乎？\r\n　　尚書曰：“惟影響。”周禮雲：“土圭測影，影朝影夕。”孟子曰：“圖影\r\n失形。”莊子雲：“罔兩問影。”如此等字，皆當為光景之景。凡陰景者，因光\r\n而生，故即謂為景。淮南子呼為景柱，廣雅雲：“晷柱掛景。”並是也。至晉世\r\n葛洪字苑，傍始加影(去掉景)，音于景反。而世間輒改治尚書、周禮、莊、孟從\r\n葛洪字，甚為失矣。\r\n　　太公六韜，有天陳、地陳、人陳、雲鳥之陳。論語曰：“衛靈公問陳於孔子。”\r\n左傳：“為魚麗之陳。”俗本多作阜傍車乘之車。案諸陳隊，並作陳、鄭之陳。\r\n夫行陳之義，取於陳列耳，此六書為假借也，蒼、雅及近世字書，皆無別字；唯\r\n王羲之小學章，獨阜傍作車，縱複俗行，不宜追改六韜、論語、左傳也。\r\n　　詩雲：“黃鳥於飛，集於灌木。”傳雲：“灌木，叢木也。”此乃爾雅之文，\r\n故李巡注曰：“木叢生曰灌。”爾雅末章又雲：“木族生為灌。”族亦叢聚也。\r\n所以江南詩古本皆為叢聚之叢，而古叢字似最字，近世儒生，因改為最，解雲：\r\n“木之最高長者。”案：眾家爾雅及解詩無言此者，唯周續之毛詩注，音為徂會\r\n反，劉昌宗詩注，音為在公反，又祖會反：皆為穿鑿，失爾雅訓也。\r\n　　“也”是語已及助句之辭，文籍備有之矣。河北經傳，悉略此字，其間字有\r\n不可得無者，至如“伯也執殳”，“於旅也語”，“回也屢空”，“風，風也，\r\n教也”，及詩傳雲：“不戢，戢也；不儺，儺也。”“不多，多也。”如斯之類，\r\n儻削此文，頗成廢闕。詩言：“青青子衿。”傳曰：“青衿，青領也，學子之服。”\r\n按：古者，斜領下連於衿，故謂領為衿。孫炎、郭璞注爾雅，曹大家注列女傳，\r\n並雲：“衿，交領也。”鄴下詩本，既無“也”字，群儒因謬說雲：“青衿、青\r\n領，是衣兩處之名，皆以青為飾。”用釋“青青”二字，其失大矣！又有俗學，\r\n聞經傳中時須也字，輒以意加之，每不得所，益成可笑。\r\n　　易有蜀才注，江南學士，遂不知是何人。王儉四部目錄，不言姓名，題雲：\r\n“王弼後人。”謝炅、夏侯該，並讀數千卷書，皆疑是譙周；而李蜀書一名漢之\r\n書，雲：“姓範名長生，自稱蜀才。”南方以晉家渡江後，北間傳記，皆名為偽\r\n書，不貴省讀，故不見也。\r\n　　禮王制雲：“臝股肱。”鄭注雲：“謂揎衣出其臂脛。”今書皆作擐甲之擐。\r\n國子博士蕭該雲：“擐當作揎，音宣，擐是穿著之名，非出臂之義。”案字林，\r\n蕭讀是，徐爰音患，非也。\r\n　　漢書：“田肯賀上。”江南本皆作“宵”字。沛國劉顯，博覽經籍，偏精班\r\n漢，梁代謂之漢聖。顯子臻，不墜家業。讀班史，呼為田肯。梁元帝嘗問之，答\r\n曰：“此無義可求，但臣家舊本，以雌黃改‘宵’為‘肯’。”元帝無以難之。\r\n吾至江北，見本為“肯”。\r\n　　漢書王莽贊雲：“紫色蛙聲，餘分閏位。”蓋謂非玄黃之色，不中律呂之音\r\n也。近有學士，名問甚高，遂雲：“王莽非直鳶髆虎視，而複紫色蛙聲。”亦為\r\n誤矣。\r\n　　簡策字，竹下施朿，末代隸書，似杞、宋之宋，亦有竹下遂為夾者；猶如刺\r\n字之傍應為朿，今亦作夾。徐仙民春秋、禮音，遂以筴為正字，以策為音，殊為\r\n顛倒。史記又作悉字，誤而為述，作妒字，誤而為姤，裴、徐、鄒皆以悉字音述，\r\n以妒字音姤。既爾，則亦可以亥為豕字音，以帝為虎字音乎？\r\n　　張揖雲：“虙，今伏羲氏也。”孟康漢書古文注亦雲：“虙，今伏。”而皇\r\n甫謐雲：“伏羲或謂之宓羲。”按諸經史緯候，遂無宓羲之號。虙字從虍，宓字\r\n從宓(去掉必)，下俱為必，末世傳寫，遂誤以虙為宓，而帝王世紀因更立名耳。\r\n何以驗之？孔子弟子虙子賤為單父宰，即虙羲之後，俗字亦為宓，或複加山。今\r\n兗州永昌郡城，舊單父地也，東門有子賤碑，漢世所立，乃曰：“濟南伏生，即\r\n子賤之後。”是知虙之與伏，古來通字，誤以為宓，較可知矣。\r\n　　太史公記曰：“寧為雞口，無為牛後。”此是刪戰國策耳。案：延篤戰國策\r\n音義曰：“屍，雞中之主。從，牛子。”然則，“口”當為“屍”，“後”當為\r\n“從”，俗寫誤也。\r\n　　應劭風俗通雲：“太史公記：‘高漸離變名易姓，為人庸保，匿作于宋子，\r\n久之作苦，聞其家堂上有客擊築，伎癢，不能無出言。’”案：伎癢者，懷其伎\r\n而腹癢也。是以潘嶽射雉賦亦雲：“徒心煩而伎癢。”今史記並作“徘徊”，或\r\n作“彷徨不能無出言”，是為俗傳寫誤耳。\r\n　　太史公論英布曰：“禍之興自愛姬，生於妒媚，以至滅國。”又漢書外戚傳\r\n亦雲：“成結寵妾妒媚之誅。”此二“媚”並當作“媢”，媢亦妒也，義見禮記、\r\n三蒼。且五宗世家亦雲：“常山憲王后妒媢。”王充論衡雲：“妒夫媢婦生，則\r\n忿怒鬥訟。”益知媢是妒之別名。原英布之誅為意賁赫耳，不得言媚。\r\n　　史記始皇本紀：“二十八年，丞相隗林、丞相王綰等，議於海上。”諸本皆\r\n作山林之“林。”。開皇二年五月，長安民掘得秦時鐵稱權，旁有銅塗鐫銘二所。\r\n其一所曰：“廿六年，皇帝盡並兼天下諸侯，黔首大安，立號為皇帝，乃詔丞相\r\n狀、綰，法度量則不壹嫌疑者，皆明壹之。”凡四十字。其一所曰：“元年，制\r\n詔丞相斯、去疾，法度量，盡始皇帝為之，皆有刻辭焉。今襲號而刻辭不稱始皇\r\n帝，其于久遠也，如後嗣為之者，不稱成功盛德，刻此詔□左，使毋疑。”凡五\r\n十八字，一字磨滅，見有五十七字，了了分明。其書兼為古隸。餘被敕寫讀之，\r\n與內史令李德林對，見此稱權，今在官庫；其“丞相狀”字，乃為狀貌之“狀”，\r\n爿旁作犬；則知俗作“隗林”，非也，當為“隗狀”耳。\r\n　　漢書雲：“中外禔福。”字當從示。禔，安也，音匙匕之匙，義見蒼雅、方\r\n言。河北學士皆雲如此。而江南書本，多誤從手，屬文者對耦，並為提挈之意，\r\n恐為誤也。\r\n　　或問：“漢書注：‘為元後父名禁，故禁中為省中。’何故以‘省’代\r\n‘禁’？”答曰：“案：周禮宮正：‘掌王宮之戒令糾禁。’鄭注雲：‘糾，猶\r\n割也，察也。’李登雲：‘省，察也。’張揖雲：‘省，今省祭(示改言)也。’\r\n然則小井、所領二反，並得訓察。其處既常有禁衛省察，故以‘省’代‘禁’。\r\n祭(示改言)，古察字也。”\r\n　　漢明帝紀：“為四姓小侯立學。”按：桓帝加元服，又賜四姓及梁、鄧小侯\r\n帛，是知皆外戚也。明帝時，外戚有樊氏、郭氏、陰氏、馬氏為四姓。謂之小侯\r\n者，或以年小獲封，故須立學耳。或以侍祠猥朝，侯非列侯，故曰小侯，禮雲：\r\n“庶方小侯。”則其義也。\r\n　　後漢書雲：“鸛雀銜三鱔魚。”多假借為鱣鮪之鱣；俗之學士，因謂之為鱣\r\n魚。案：魏武四時食制：“鱣魚大如五鬥奩，長一丈。”郭璞注爾雅：“鱣長二\r\n三丈。”安有鸛雀能勝一者，況三乎？鱣又純灰色，無文章也。鱔魚長者不過三\r\n尺，大者不過三指，黃地黑文；故都講雲：“蛇鱔，卿大夫服之象也。”續漢書\r\n及搜神記亦說此事，皆作“鱔”字。孫卿雲：“魚鱉鰍鱣。”及韓非、說苑皆曰：\r\n“鱣似蛇，蠶似蠋。”並作“鱣”字。假“鱣”為“鱔”，其來久矣。\r\n　　後漢書：“酷吏樊曄為天水郡守，涼州為之歌曰：‘寧見乳虎穴，不入冀府\r\n寺。’”而江南書本“穴”皆誤作“六”。學士因循，迷而不寤。夫虎豹穴居，\r\n事之較者；所以班超雲：“不探虎穴，安得虎子？”寧當論其六七耶？\r\n　　後漢書楊由傳雲：“風吹削肺。”此是削劄牘之柿耳。古者，書誤則削之，\r\n故左傳雲“削而投之”是也。或即謂劄為削，王褒童約曰：“書削代牘。”蘇竟\r\n書雲：“昔以摩研編削之才。”皆其證也。詩雲：“伐木滸滸。”毛傳雲：“滸\r\n滸，柿貌也。”史家假借為肝肺字，俗本因是悉作脯臘之脯，或為反哺之哺。學\r\n士因解雲：“削哺，是屏障之名。”既無證據，亦為妄矣！此是風角占候耳。風\r\n角書曰：“庶人風者，拂地揚塵轉削。”若是屏障，何由可轉也？\r\n　　三輔決錄雲：“前隊大夫范仲公，鹽豉蒜果共一筩。”“果”當作魏顆之\r\n“顆”。北土通呼物一塊，改為一顆，蒜顆是俗間常語耳。故陳思王鷂雀賦曰：\r\n“頭如果蒜，目似擘椒。”又道經雲：“合口誦經聲璅璅，眼中淚出珠子(石果)。”\r\n其字雖異，其音與義頗同。江南但呼為蒜符，不知謂為顆。學士相承，讀為裹結\r\n之裹，言鹽與蒜共一苞裹，內筩中耳。正史削繁音義又音蒜顆為苦戈反，皆失也。\r\n　　有人訪吾曰：“魏志蔣濟上書雲‘弊(支力)之民’，是何字也？”餘應之\r\n曰：“意為(支力)即是(危皮)倦之(危皮)耳。張揖、呂忱並雲：‘支傍作刀劍之\r\n刀，亦是剞字。’不知蔣氏自造支傍作筋力之力，或借剞字，終當音九偽反。”\r\n　　晉中興書：“太山羊曼，常頹縱任俠，飲酒誕節，兗州號為濌伯。”此字皆\r\n無音訓。梁孝元帝常謂吾曰：“由來不識。唯張簡憲見教，呼為嚃羹之嚃。自爾\r\n便遵承之，亦不知所出。”簡憲是湘州刺史張纘謚也，江南號為碩學。案：法盛\r\n世代殊近，當是耆老相傳；俗間又有濌濌語，蓋無所不施，無所不容之意也。顧\r\n野王玉篇誤為黑傍遝。顧雖博物，猶出簡憲、孝元之下，而二人皆雲重邊。吾所\r\n見數本，並無作黑者。重遝是多饒積厚之意，從黑更無義旨。\r\n　　古樂府歌詞，先述三子，次及三婦，婦是對舅姑之稱。其末章雲：“丈人且\r\n安坐，調弦未遽央。”古者，子婦供事舅姑，旦夕在側，與兒女無異，故有此言。\r\n丈人亦長老之目，今世俗猶呼其祖考為先亡丈人。又疑“丈”當作“大”，北間\r\n風俗，婦呼舅為大人公。“丈”之與“大”，易為誤耳。近代文士，頗作三婦詩，\r\n乃為匹嫡並耦己之群妻之意，又加鄭、衛之辭，大雅君子，何其謬乎？\r\n　　古樂府歌百里奚詞曰：“百里奚，五羊皮。憶別時，烹伏雌，吹扊(上戶下\r\n多)；今日富貴忘我為！”“吹”當作炊煮之“炊”。案：蔡邕月令章句曰：“鍵，\r\n關牡也，所以止扉，或謂之剡移。”然則當時貧困，並以門牡木作薪炊耳。聲類\r\n作扊，又或作扂。\r\n　　通俗文，世間題雲“河南服虔字子慎造”。虔既是漢人，其敘乃引蘇林、張\r\n揖；蘇、張皆是魏人。且鄭玄以前，全不解反語，通俗反音，甚會近俗。阮孝緒\r\n又雲“李虔所造”。河北此書，家藏一本，遂無作李虔者。晉中經簿及七志，並\r\n無其目，竟不得知誰制。然其文義允愜，實是高才。殷仲堪常用字訓，亦引服虔\r\n俗說，今複無此書，未知即是通俗文，為當有異？或更有服虔乎？不能明也。\r\n　　或問：“山海經，夏禹及益所記，而有長沙、零陵、桂陽、諸暨，如此郡縣\r\n不少，以為何也？”答曰：“史之闕文，為日久矣；加複秦人滅學，董卓焚書，\r\n典籍錯亂，非止於此。譬猶本草神農所述，而有豫章、朱崖、趙國、常山、奉高、\r\n真定、臨淄、馮翊等郡縣名，出諸藥物；爾雅周公所作，而雲‘張仲孝友’；仲\r\n尼修春秋，而經書孔丘卒；世本左丘明所書，而有燕王喜、漢高祖；汲塚瑣語，\r\n乃載秦望碑；蒼頡篇李斯所造，而雲‘漢兼天下，海內並廁，豨黥韓覆，畔討滅\r\n殘’；列仙傳劉向所造，而贊雲七十四人出佛經；列女傳亦向所造，其子歆又作\r\n頌，終於趙悼後，而傳有更始韓夫人、明德馬後及梁夫人嫕：皆由後人所羼，非\r\n本文也。”\r\n　　或問曰：“東宮舊事何以呼鴟尾為祠尾？”答曰：“張敝者，吳人，不甚稽\r\n古，隨宜記注，逐鄉俗訛謬，造作書字耳。吳人呼祠祀為鴟祀，故以祠代鴟字；\r\n呼紺為禁，故以絲傍作禁代紺字；呼盞為竹簡反，故以木傍作展代盞字；呼鑊字\r\n為霍字，故以金傍作霍代鑊字；又金傍作患為鐶字，木傍作鬼為魁字，火傍作庶\r\n為炙字，既下作毛為髻字；金花則金傍作華，窗扇則木傍作扇：諸如此類，專輒\r\n不少。\r\n　　又問：“東宮舊事‘六色罽(絲畏)’，是何等物？當作何音？”答曰：“案：\r\n說文雲：‘莙，牛藻也，讀若威。’音隱：‘塢瑰反。’即陸機所謂‘聚藻，葉\r\n如蓬’者也。又郭璞注三蒼亦雲：‘蘊，藻之類也，細葉蓬茸生。’然今水中有\r\n此物，一節長數寸，細茸如絲，圓繞可愛，長者二三十節，猶呼為莙。又寸斷五\r\n色絲，橫著線股間繩之，以象莙草，用以飾物，即名為莙；於時當紺六色罽，作\r\n此莙以飾緄帶，張敞因造絲旁畏耳，宜作隈。”\r\n　　柏人城東北有一孤山，古書無載者。唯闞駰十三州志以為舜納於大麓，即謂\r\n此山，其上今猶有堯祠焉；世俗或呼為宣務山，或呼為虛無山，莫知所出。趙郡\r\n士族有李穆叔、季節兄弟、李普濟，亦為學問，並不能定鄉邑此山。餘嘗為趙州\r\n佐，共太原王邵讀柏人城西門內碑。碑是漢桓帝時柏人縣民為縣令徐整所立，銘\r\n曰：“山有巏婺(女改山)，王喬所仙。”方知此巏婺(女改山)山也。巏字遂無所\r\n出。婺(女改山)字依諸字書，即旄丘之旄也；旄字，字林一音亡付反，今依附俗\r\n名，當音權務耳。入鄴，為魏收說之，收大嘉歎。值其為趙州莊嚴寺碑銘，因雲：\r\n“權務之精。”即用此也。\r\n　　或問：“一夜何故五更？更何所訓？”答曰：“漢、魏以來，謂為甲夜、乙\r\n夜、丙夜、丁夜、戊夜，又雲鼓，一鼓、二鼓、三鼓、四鼓、五鼓，亦雲一更、\r\n二更、三更、四更、五更，皆以五為節。西都賦亦雲：‘衛以嚴更之署。’所以\r\n爾者，假令正月建寅，斗柄夕則指寅，曉則指午矣；自寅至午，凡歷五辰。冬夏\r\n之月，雖複長短參差，然辰間遼闊，盈不過六，縮不至四，進退常在五者之間。\r\n更，歷也，經也，故曰五更爾。”\r\n　　爾雅雲：“朮，山薊也。”郭璞注雲：“今朮似薊而生山中。”案：朮葉其\r\n體似薊，近世文士，遂讀薊為筋肉之筋，以耦地骨用之，恐失其義。\r\n　　或問：“俗名傀儡子為郭禿，有故實乎？”答曰：“風俗通雲：‘諸郭皆諱\r\n禿。’當是前代人有姓郭而病禿者，滑稽戲調，故後人為其象，呼為郭禿，猶文\r\n康象庾亮耳。”\r\n　　或問曰：“何故名治獄參軍為長流乎？”答曰：“帝王世紀雲：‘帝少昊崩，\r\n其神降於長流之山，於祀主秋。’案：周禮秋官，司寇主刑罰、長流之職，漢、\r\n魏捕賊掾耳。晉、宋以來，始為參軍，上屬司寇，故取秋帝所居為嘉名焉。”\r\n　　客有難主人曰：“今之經典，子皆謂非，說文所言，於皆雲是，然則許慎勝\r\n孔子乎？”主人拊掌大笑，應之曰：“今之經典，皆孔子手跡耶？”客曰：“今\r\n之說文，皆許慎手跡乎？”答曰：“許慎檢以六文，貫以部分，使不得誤，誤則\r\n覺之。孔子存其義而不論其文也。先儒尚得改文從意，何況書寫流傳耶？必如左\r\n傳止戈為武，反正為乏，皿蟲為蠱，亥有二首六身之類，後人自不得輒改也，安\r\n敢以說文校其是非哉？且餘亦不專以說文為是也，其有援引經傳，與今乖者，未\r\n之敢從。又相如封禪書曰：‘導一莖六穗於庖，犧雙觡共抵之獸。’此導訓擇，\r\n光武詔雲：‘非徒有豫養導擇之勞’是也。而說文雲：‘導是禾名。’引封禪書\r\n為證；無妨自當有禾名導，非相如所用也。‘禾一莖六穗於庖’，豈成文乎？縱\r\n使相如天才鄙拙，強為此語；則下句當雲‘麟雙觡共抵之獸’，不得雲犧也。吾\r\n嘗笑許純儒，不達文章之體，如此之流，不足憑信。大抵服其為書，隱括有條例，\r\n剖析窮根源，鄭玄注書，往往引以為證；若不信其說，則冥冥不知一點一畫，有\r\n何意焉。”\r\n　　世間小學者，不通古今，必依小篆，是正書記；凡爾雅、三蒼、說文，豈能\r\n悉得蒼頡本指哉？亦是隨代損益，互有同異。西晉已往字書，何可全非？但令體\r\n例成就，不為專輒耳。考校是非，特須消息。至如“仲尼居”，三字之中，兩字\r\n非體，三蒼“尼”旁益“丘”，說文“屍”下施“幾”：如此之類，何由可從？\r\n古無二字，又多假借，以中為仲，以說為悅，以召為邵，以閒為閒：如此之徒，\r\n亦不勞改。自有訛謬，過成鄙俗，“亂”旁為“舌”，“揖”下無“耳”，“黿”、\r\n“鼉”從“龜”，“奮”、“奪”從“雚”，“席”中加“帶”，“惡”上安\r\n“西”，“鼓”外設“皮”，“鑿”頭生“毀”，“離”則配“禹”，“壑”乃\r\n施“豁”，“巫”混“經”旁，“皋”分“澤”片，“獵”化為“獦”，“寵”\r\n變成“(上穴下龍)”，“業”左益“片”，“靈”底著“器”，“率”字自有律\r\n音，強改為別；“單”字自有善音，輒析成異：如此之類，不可不治。吾昔初看\r\n說文，蚩薄世字，從正則懼人不識，隨俗則意嫌其非，略是不得下筆也。所見漸\r\n廣，更知通變，救前之執，將欲半焉。若文章著述，猶擇微相影響者行之，官曹\r\n文書，世間尺牘，幸不違俗也。\r\n　　案：彌亙字從二閒舟，詩雲：“亙之秬秠”是也。今之隸書，轉舟為日；而\r\n何法盛中興書乃以舟在二閒為舟航字，謬也。春秋說以人十四心為德，詩說以二\r\n在天下為酉，漢書以貨泉為白水真人，新論以金昆為銀，國志以天上有口為吳，\r\n晉書以黃頭小人為恭，宋書以召刀為邵，參同契以人負告為造：如此之例，蓋數\r\n術謬語，假借依附，雜以戲笑耳。如猶轉貢字為項，以叱為匕，安可用此定文字\r\n音讀乎？潘、陸諸子離合詩、賦，栻蔔、破字經，及鮑昭謎字，皆取會流俗，不\r\n足以形聲論之也。\r\n　　河間邢芳語吾雲：“賈誼傳雲：‘日中必(上彗下火)。’注：‘(上彗下火)，\r\n暴也。’曾見人解雲：‘此是暴疾之意，正言日中不須臾，卒然便昃耳。’此釋\r\n為當乎？”吾謂邢曰：“此語本出太公六韜，案字書，古者暴曬字與暴疾字相似，\r\n唯下少異，後人專輒加傍日耳。言日中時，必須曝曬，不爾者，失其時也。晉灼\r\n已有詳釋。”芳笑服而退。\r\n\r\n\r\n\r\n卷第七　音辭　雜藝　終制\r\n\r\n\r\n音辭第十八\r\n\r\n　　夫九州之人，言語不同，生民已來，固常然矣。自春秋標齊言之傳，離騷目\r\n楚詞之經，此蓋其較明之初也。後有揚雄著方言，其言大備。然皆考名物之同異，\r\n不顯聲讀之是非也。逮鄭玄注六經，高誘解呂覽、淮南，許慎造說文，劉熹制釋\r\n名，始有譬況假借以證音字耳。而古語與今殊別，其間輕重清濁，猶未可曉；加\r\n以內言外言、急言徐言、讀若之類，益使人疑。孫叔言創爾雅音義，是漢末人獨\r\n知反語。至於魏世，此事大行。高貴鄉公不解反語，以為怪異。自茲厥後，音韻\r\n鋒出，各有土風，遞相非笑，指馬之諭，未知孰是。共以帝王都邑，參校方俗，\r\n考核古今，為之折衷。搉而量之，獨金陵與洛下耳。南方水土和柔，其音清舉而\r\n切詣，失在浮淺，其辭多鄙俗。北方山川深厚，其音沈濁而(金化)鈍，得其質直，\r\n其辭多古語。然冠冕君子，南方為優；閭堣p人，北方為愈。易服而與之談，南\r\n方士庶，數言可辯；隔垣而聽其語，北方朝野，終日難分。而南染吳、越，北雜\r\n夷虜，皆有深弊，不可具論。其謬失輕微者，則南人以錢為涎，以石為射，以賤\r\n為羨，以是為舐；北人以庶為戍，以如為儒，以紫為姊，以洽為狎。如此之例，\r\n兩失甚多。至鄴已來，唯見崔子約、崔瞻叔侄，李祖仁、李蔚兄弟，頗事言詞，\r\n少為切正。李季節著音韻決疑，時有錯失；陽休之造切韻，殊為疏野。吾家兒女，\r\n雖在孩稚，便漸督正之；一言訛替，以為己罪矣。雲為品物，未考書記者，不敢\r\n輒名，汝曹所知也。\r\n　　古今言語，時俗不同；著述之人，楚、夏各異。蒼頡訓詁，反稗為逋賣，反\r\n娃為於乖；戰國策音刎為免，穆天子傳音諫為間；說文音戛為棘，讀皿為猛；字\r\n林音看為口甘反，音伸為辛；韻集以成、仍、宏、登合成兩韻，為、奇、益、石\r\n分作四章；李登聲類以系音羿，劉昌宗周官音讀乘若承；此例甚廣，必須考校。\r\n前世反語，又多不切，徐仙民毛詩音反驟為在遘，左傳音切椽為徒緣，不可依信，\r\n亦為眾矣。今之學士，語亦不正；古獨何人，必應隨其偽僻乎？通俗文曰：“入\r\n室求曰搜。”反為兄侯。然則兄當音所榮反。今北俗通行此音，亦古語之不可用\r\n者。璵璠，魯人寶玉，當音餘煩，江南皆音藩屏之藩。岐山當音為奇，江南皆呼\r\n為神只之只。江陵陷沒，此音被於關中，不知二者何所承案。以吾淺學，未之前\r\n聞也。\r\n　　北人之音，多以舉、莒為矩；唯李季節雲：“齊桓公與管仲於臺上謀伐莒，\r\n東郭牙望見桓公口開而不閉，故知所言者莒也。然則莒、矩必不同呼。”此為知\r\n音矣。\r\n　　夫物體自有精麤，精麤謂之好惡；人心有所去取，去取謂之好惡。此音見于\r\n葛洪、徐邈。而河北學士讀尚書雲好生惡殺。是為一論物體，一就人情，殊不通\r\n矣。\r\n　　甫者，男子之美稱，古書多假借為父子；北人遂無一人呼為甫者，亦所未喻。\r\n唯管仲、範增之號，須依字讀耳。\r\n　　案：諸字書，焉者鳥名，或雲語詞，皆音於愆反。自葛洪要用字苑分焉字音\r\n訓：若訓何訓安，當音於愆反，“於焉逍遙”，“於焉嘉客”，“焉用佞”，“焉\r\n得仁”之類是也；若送句及助詞，當音矣愆反，“故稱龍焉”，“故稱血焉”，\r\n“有民人焉”，“有社稷焉”，“托始焉爾”，“晉、鄭焉依”之類是也。江南\r\n至今行此分別，昭然易曉；而河北混同一音，雖依古讀，不可行於今也。\r\n　　邪者，未定之詞。左傳曰：“不知天之棄魯邪？抑魯君有罪於鬼神邪？”莊\r\n子雲：“天邪地邪？”漢書雲：“是邪非邪？”之類是也。而北人即呼為也，亦\r\n為誤矣。難者曰：“系辭雲：‘乾坤，易之門戶邪？’此又為未定辭乎？”答曰：\r\n“何為不爾！上先標問，下方列德以折之耳。”\r\n　　江南學士讀左傳，口相傳述，自為凡例，軍自敗曰敗，打破人軍曰敗。諸記\r\n傳未見補敗反，徐仙民讀左傳，唯一處有此音，又不言自敗、敗人之別，此為穿\r\n鑿耳。\r\n　　古人雲：“膏粱難整。”以其為驕奢自足，不能克勵也。吾見王侯外戚，語\r\n多不正，亦由內染賤保傅，外無良師友故耳。梁世有一侯，嘗對元帝飲謔，自陳\r\n“癡鈍”，乃成“颸段”，元帝答之雲：“颸異涼風，段非幹木。”謂“郢州”\r\n為“永州”，元帝啟報簡文，簡文雲：‘庚辰吳入，遂成司隸。”如此之類，舉\r\n口皆然。元帝手教諸子侍讀，以此為誡。\r\n　　河北切攻字為古琮，與工、公、功三字不同，殊為僻也。比世有人名暹，自\r\n稱為纖；名琨，自稱為袞；名洸，自稱為汪；名(素勺)，自稱為獡。非唯音韻舛\r\n錯，亦使其兒孫避諱紛紜矣。\r\n\r\n\r\n雜藝第十九\r\n\r\n　　真草書跡，微須留意。江南諺雲：“尺牘書疏，千里面目也。”承晉、宋餘\r\n俗，相與事之，故無頓狼狽者。吾幼承門業，加性愛重，所見法書亦多，而翫習\r\n功夫頗至，遂不能佳者，良由無分故也。然而此藝不須過精。夫巧者勞而智者憂，\r\n常為人所役使，更覺為累；韋仲將遺戒，深有以也。\r\n　　王逸少風流才士，蕭散名人，舉世惟知其書，翻以能自蔽也。蕭子雲每歎曰：\r\n“吾著齊書，勒成一典，文章弘義，自謂可觀；唯以筆跡得名，亦異事也。”王\r\n褒地胄清華，才學優敏，後雖入關，亦被禮遇。猶以書工，崎嶇碑碣之間，辛苦\r\n筆硯之役，嘗悔恨曰：“假使吾不知書，可不至今日邪？”以此觀之，慎勿以書\r\n自命。雖然，廝猥之人，以能書拔擢者多矣。故道不同不相為謀也。\r\n　　梁氏秘閣散逸以來，吾見二王真草多矣，家中嘗得十卷；方知陶隱居、阮交\r\n州、蕭祭酒諸書，莫不得羲之之體，故是書之淵源。蕭晚節所變，乃右軍年少時\r\n法也。\r\n　　晉、宋以來，多能書者。故其時俗，遞相染尚，所有部帙，楷正可觀，不無\r\n俗字，非為大損。至梁天監之間，斯風未變；大同之末，訛替滋生。蕭子雲改易\r\n字體，邵陵王頗行偽字；朝野翕然，以為楷式，畫虎不成，多所傷敗。至為一字，\r\n唯見數點，或妄斟酌，逐便轉移。爾後墳籍，略不可看。北朝喪亂之餘，書跡鄙\r\n陋，加以專輒造字，猥拙甚於江南。乃以百念為憂，言反為變，不用為罷，追來\r\n為歸，更生為蘇，先人為老，如此非一，遍滿經傳。唯有姚元標工於楷隸，留心\r\n小學，後生師之者眾。洎于齊末，秘書繕寫，賢於往日多矣。\r\n　　江南閭媔’陬e書賦，乃陶隱居弟子杜道士所為；其人未甚識字，輕為軌則，\r\n託名貴師，世俗傳信，後生頗為所誤也。\r\n　　畫繪之工，亦為妙矣；自古名士，多或能之。吾家嘗有梁元帝手畫蟬雀白團\r\n扇及馬圖，亦難及也。武烈太子偏能寫真，坐上賓客，隨宜點染，即成數人，以\r\n問童孺，皆知姓名矣。蕭賁、劉孝先、劉靈，並文學已外，複佳此法。翫閱古今，\r\n特可寶愛。若官未通顯，每被公私使令，亦為猥役。吳縣顧士端出身湘東王國侍\r\n郎，後為鎮南府刑獄參軍，有子曰庭，西朝中書舍人，父子並有琴書之藝，尤妙\r\n丹青，常被元帝所使，每懷羞恨。彭城劉嶽，橐之子也，仕為驃騎府管記、平氏\r\n縣令，才學快士，而畫絕倫。後隨武陵王入蜀，下牢之敗，遂為陸護軍畫支江寺\r\n壁，與諸工巧雜處。向使三賢都不曉畫，直運素業，豈見此恥乎？\r\n　　弧矢之利，以威天下，先王所以觀德擇賢，亦濟身之急務也。江南謂世之常\r\n射，以為兵射，冠冕儒生，多不習此；別有博射，弱弓長箭，施於准的，揖讓升\r\n降，以行禮焉。防禦寇難，了無所益。亂離之後，此術遂亡。河北文士，率曉兵\r\n射，非直葛洪一箭，已解追兵，三九燕集，常縻榮賜。雖然要輕禽，截狡獸，不\r\n願汝輩為之。\r\n　　卜筮者，聖人之業也；但近世無複佳師，多不能中。古者，蔔以決疑，今人\r\n生疑于蔔；何者？守道信謀，欲行一事，蔔得惡卦，反令(心式)(心式)，此之謂\r\n乎！且十中六七，以為上手，粗知大意，又不委曲。凡射奇偶，自然半收，何足\r\n賴也。世傳雲：“解陰陽者，為鬼所嫉，坎壈貧窮，多不稱泰。”吾觀近古以來，\r\n尤精妙者，唯京房、管輅、郭璞耳，皆無官位，多或罹災，此言令人益信。儻值\r\n世網嚴密，強負此名，便有詿誤，亦禍源也。及星文風氣，率不勞為之。吾嘗學\r\n六壬式，亦值世閒好匠，聚得龍首、金匱、玉軨變、玉歷十許種書，討求無驗，\r\n尋亦悔罷。凡陰陽之術，與天地俱生，亦吉凶德刑，不可不信；但去聖既遠，世\r\n傳術書，皆出流俗，言辭鄙淺，驗少妄多。至如反支不行，竟以遇害；歸忌寄宿，\r\n不免凶終：拘而多忌，亦無益也。\r\n　　算術亦是六藝要事；自古儒士論天道，定律歷者，皆學通之。然可以兼明，\r\n不可以專業。江南此學殊少，唯范陽祖晅精之，位至南康太守。河北多曉此術。\r\n　　醫方之事，取妙極難，不勸汝曹以自命也。微解藥性，小小和合，居家得以\r\n救急，亦為勝事，皇甫謐、殷仲堪則其人也。\r\n　　禮曰：“君子無故不徹琴瑟。”古來名士，多所愛好。洎于梁初，衣冠子孫，\r\n不知琴者，號有所闕；大同以末，斯風頓盡。然而此樂愔愔雅致，有深味哉！今\r\n世曲解，雖變于古，猶足以暢神情也。唯不可令有稱譽，見役勳貴，處之下坐，\r\n以取殘杯冷炙之辱。戴安道猶遭之，況爾曹乎！\r\n　　家語曰：“君子不博，為其兼行惡道故也。”論語雲：“不有博弈者乎？為\r\n之，猶賢乎已。”然則聖人不用博弈為教；但以學者不可常精，有時疲倦，則儻\r\n為之，猶勝飽食昏睡，兀然端坐耳。至如吳太子以為無益，命韋昭論之；王肅、\r\n葛洪、陶侃之徒，不許目觀手執，此並勤篤之志也。能爾為佳。古為大博則六箸，\r\n小博則二煢，今無曉者。比世所行，一煢十二棋，數術淺短，不足可翫。圍棋有\r\n手談、坐隱之目，頗為雅戲；但令人耽憒，廢喪實多，不可常也。\r\n　　投壺之禮，近世愈精。古者，實以小豆，為其矢之躍也。今則唯欲其驍，益\r\n多益喜，乃有倚竿、帶劍、狼壺、豹尾、龍首之名。其尤妙者，有蓮花驍。汝南\r\n周(王貴)，弘正之子，會稽賀徽，賀革之子，並能一箭四十餘驍。賀又嘗為小障，\r\n置壺其外，隔障投之，無所失也。至鄴以來，亦見廣寧、蘭陵諸王，有此校具，\r\n舉國遂無投得一驍者。彈棋亦近世雅戲，消愁釋憒，時可為之。\r\n\r\n\r\n終制第二十\r\n\r\n　　死者，人之常分，不可免也。吾年十九，值梁家喪亂，其間與白刃為伍者，\r\n亦常數輩；幸承餘福，得至於今。古人雲：“五十不為夭。”吾已六十餘，故心\r\n坦然，不以殘年為念。先有風氣之疾，常疑奄然，聊書素懷，以為汝誡。\r\n　　先君先夫人皆未還建鄴舊山，旅葬江陵東郭。承聖末，已啟求揚都，欲營遷\r\n厝。蒙詔賜銀百兩，已於揚州小郊北地燒磚，便值本朝淪沒，流離如此，數十年\r\n間，絕於還望。今雖混一，家道罄窮，何由辦此奉營資費？且揚都汙毀，無複孑\r\n遺，還被下濕，未為得計。自咎自責，貫心刻髓。計吾兄弟，不當仕進；但以門\r\n衰，骨肉單弱，五服之內，傍無一人，播越他鄉，無複資蔭；使汝等沈淪廝役，\r\n以為先世之恥；故靦冒人間，不敢墜失。兼以北方政教嚴切，全無隱退者故也。\r\n　　今年老疾侵，儻然奄忽，豈求備禮乎？一日放臂，沐浴而已，不勞複魄，殮\r\n以常衣。先夫人棄背之時，屬世荒饉，家塗空迫，兄弟幼弱，棺器率薄，藏內無\r\n磚。吾當松棺二寸，衣帽已外，一不得自隨，床上唯施七星板；至如蠟弩牙、玉\r\n豚、錫人之屬，並須停省，糧罌明器，故不得營，碑誌旒旐，彌在言外。載以鱉\r\n甲車，襯土而下，平地無墳；若懼拜掃不知兆域，當築一堵低牆於左右前後，隨\r\n為私記耳。靈筵勿設枕幾，朔望祥禫，唯下白粥清水幹棗，不得有酒肉餅果之祭。\r\n親友來餟酹者，一皆拒之。汝曹若違吾心，有加先妣，則陷父不孝，在汝安乎？\r\n其內典功德，隨力所至，勿刳竭生資，使凍餒也。四時祭祀，周、孔所教，欲人\r\n勿死其親，不忘孝道也。求諸內典，則無益焉。殺生為之，翻增罪累。若報罔極\r\n之德，霜露之悲，有時齋供，及七月半盂蘭盆，望於汝也。\r\n　　孔子之葬親也，雲：“古者，墓而不墳。丘東西南北之人也，不可以弗識也。”\r\n於是封之崇四尺。然則君子應世行道，亦有不守墳墓之時，況為事際所逼也！吾\r\n今羈旅，身若浮雲，竟未知何鄉是吾葬地；唯當氣絕便埋之耳。汝曹宜以傳業揚\r\n名為務，不可顧戀朽壤，以取堙沒也。",
  "language": "zh",
  "downloadCount": 637,
  "subjects": [
    "Conduct of life",
    "Ethics -- China"
  ],
  "lastUpdated": "2026-01-14T00:10:39.218Z",
  "sourceUrl": "https://www.gutenberg.org/ebooks/25365"
}