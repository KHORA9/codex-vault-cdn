{
  "id": "183393",
  "title": "大金國志",
  "author": "Wikisource Contributors",
  "excerpt": "經進大金國志表\n臣懋昭上言：竊惟紀外國之暦年，簡書具在；考累朝之文館，事迹难磨。爰輯遺聞，少裨淵覽。伏念臣偷生淮浦，竊祿金朝，少讀父書，因獲清流之選；日親文苑，粗知載記之詳。迹其所以興亡，是以可為鑒戒。其《金國志》，起自武元天輔至于義宗，九主百一十七年，裒集成編，卷分條別。本其初興之地，勢局一隅，肆此兼并之謀，志吞四海。饕淫日積，篡弒相仍，雖運數之使然，亦事機之適爾。獨世宗寬厚，遂得“小堯舜”之稱。然泰和荒昏，已階周幽厲之釁。日斜西崦，數到盡頭，皇天從而降災，聖明為之啟動運。\n臣誠惶誠恐，頓首頓足。恭維皇帝陛下道包文武，德運聖神，新天開地闢之規模，奮雷厲風飛之氣勢。奏蔡城之凱，人覩漢官之威儀...",
  "category": "history",
  "content": "\n經進大金國志表\n臣懋昭上言：竊惟紀外國之暦年，簡書具在；考累朝之文館，事迹难磨。爰輯遺聞，少裨淵覽。伏念臣偷生淮浦，竊祿金朝，少讀父書，因獲清流之選；日親文苑，粗知載記之詳。迹其所以興亡，是以可為鑒戒。其《金國志》，起自武元天輔至于義宗，九主百一十七年，裒集成編，卷分條別。本其初興之地，勢局一隅，肆此兼并之謀，志吞四海。饕淫日積，篡弒相仍，雖運數之使然，亦事機之適爾。獨世宗寬厚，遂得“小堯舜”之稱。然泰和荒昏，已階周幽厲之釁。日斜西崦，數到盡頭，皇天從而降災，聖明為之啟動運。\n臣誠惶誠恐，頓首頓足。恭維皇帝陛下道包文武，德運聖神，新天開地闢之規模，奮雷厲風飛之氣勢。奏蔡城之凱，人覩漢官之威儀；清關洛之塵，民快唐家日月。皇靈遠被，天意交歸，由江漢而出師，愿見舊時天子；從淮西而入覲，永作皇家老臣。臣干冒天威，無任激切屏營之至。臣所輯《大金國志》謹隨表上進以聞。臣惶懼惶懼，頓首頓首，昧死謹言。\n宋端平元年正月十五日，淮西歸正人、改授承事郎、工部架閣臣宇文懋昭上表\n\n\n金國初興本末\n金國本名朱里真，番语舌音讹為女真，或曰慮真，避契丹興宗名，又曰女直，肅慎氏遺種，渤海之別族也。或曰三韓辰之後，姓拏氏，於北地中最微且賤。唐貞觀中，靺鞨來中國，始聞女真之名，世居混同江之東長白山下。其山乃鴨綠水源。南鄰高麗，北接室韋，西界渤海、鐵離，東瀕海，《三國志》所謂挹婁，元魏所謂勿吉，唐所謂黑水靺鞨者，今其地也。\n其屬分六部，有黑水部，即今之女真。其水掬之則色微黑，契丹目為混同江，深可二十丈餘，狹處可六七十步，闊者至百步。居江之南者謂之“熟女真”，以其服屬契丹也；江之北為“生女真”，亦臣於契丹。後有酋豪受宣命為首領，號太師。契丹自賓州混同江北八十里建寨以守。\n又云：契丹乘唐衰興北方，吞諸番三十六，女真在其中。契丹恐女真為患，誘豪右數千家處之遼陽之南而著籍焉，分其勢，使不得與本國通，謂之“合蘇欸”。自咸州東北分界入宮口至束沫江，中間所居之女真，隸咸州兵馬司，與其國往來無禁，謂之“回霸”。極遠邊而野居者，謂之“黃頭女真”。\n又，居束沫江之北，寧江州之東，地方千餘里，戶十餘萬。無大君長，亦無國名，止是族帳散居山谷間，自推豪傑為酋長。小者千戶，大者數千戶，蓋七十二部落之一也。僻處契丹東北隅，臣屬一百餘年，世襲節度使，兄弟相傳，周而復始。\n或又云：其初酋長（本新羅人，號完顏氏。“完顏”，猶漢言“王”也。女真妻之以女，生二子，其長）即胡來也。其自此傳三人至楊割太師，以至阿骨打。以其國產金及有金水源，故稱大金。\n\n\n金國九主年譜\n太祖武元皇帝，以戊戌稱帝，國號大金，建元天輔，至癸卯天輔六年五月乙丑崩，在位六年。\n太宗文烈皇帝，癸卯改元天會即位，至甲寅天會十二年冬崩，在位一十二年。\n熙宗孝成皇帝，甲寅天會十二年冬即位，至戊午改元天眷，辛酉改元皇統，至己巳皇統九年十二月丁巳，為從弟岐王亮所弒，在位一十六年。\n海陵煬王，己巳改元天德即位，癸酉改元貞元，丙子改元正隆，至辛巳正隆六年十一月乙未，為諸將弒于揚州瓜洲鎮龜山寺，在位一十三年。\n世宗聖明皇帝，辛巳改元大定，十月丁未自立于會寧府，至己酉大定二十九年餘二日癸巳崩，在位二十九年。\n章宗皇帝，己酉正月癸巳即位，庚戌改元明昌，丙辰改元承安，辛酉改元泰和，至戊辰泰和八年十一月丙辰崩，在位一十九年。\n東海郡侯，己巳改元大安即位，壬申改元重慶，癸酉改元至寧，八月甲午，為紇石烈執中遣內侍李監成弒于其府，在位五年。\n宣宗皇帝，癸酉九月丙午即位，改至寧元年為貞祐元年，丁丑改元興定，壬午改元元光，至癸未元光二年十月崩，在位一十二年。\n義宗皇帝，癸未元光二年冬即位，甲申改元正大，壬辰春改元開興，夏改元天興，癸巳歸德府絕糧，六月奔蔡州，八月，大兵與宋兵攻蔡，甲午天興三年正月己酉，禪位于後主總帥丞麟，即閉閣自縊，在位一十一年，金亡。\n金主自宋徽宗政和乙未稱帝，至理宗端平甲午，計九主，一百一十七年。\n\n\n目錄\n卷一  太祖武元皇帝上\n卷二  太祖武元皇帝下\n卷三  太宗文烈皇帝一\n卷四  太宗文烈皇帝二\n卷五  太宗文烈皇帝三\n卷六  太宗文烈皇帝四\n卷七  太宗文烈皇帝五\n卷八  太宗文烈皇帝六\n卷九  熙宗孝成皇帝一\n卷十  熙宗孝成皇帝二\n卷十一  熙宗孝成皇帝三\n卷十二  熙宗孝成皇帝四\n卷十三  海陵煬王上\n卷十四  海陵煬王中\n卷十五  海陵煬王下\n卷十六  世宗聖明皇帝上\n卷十七  世宗聖明皇帝中\n卷十八  世宗聖明皇帝下\n卷十九  章宗皇帝上\n卷二十  章宗皇帝中\n卷二十一  章宗皇帝下\n卷二十二  東海郡侯上\n卷二十三  東海郡侯下\n卷二十四  宣宗皇帝上\n卷二十五  宣宗皇帝下\n卷二十六  義宗皇帝\n卷二十七  開國功臣傳 〈粘罕 骨捨 斡離不 蒲路虎 兀朮 婁室 撻懶 撒離曷 窩里㬈 烏陵思謀〉\n卷二十八  文學翰苑上 〈宇文虛中 蔡松年 蔡珪 高士談 馬定國 施宜生 郝俁 李晏 王寂 劉昂 楊雲翼 史肅 蕭貢 李遹 馮延登 梁持勝 馮璧 韓玉〉\n卷二十九  文學翰苑上 〈王若虛 麻九疇 高廷玉 張萬公 董師中 胥鼎 張行中 路仲顯 耶律履 王予可 李獻甫 黨懷英 趙秉文 周昂〉\n卷三十  楚國張邦昌錄\n卷三十一  齊國劉豫錄\n卷三十二  立楚國張邦昌冊文  立齊國劉豫冊文  金國檢視大宋庫藏  金國取去大宋寶印  宗族隨二帝北遷\n卷三十三  天文  地理  燕京制度  汴京制度  陵廟制度  儀衛\n卷三十四  旗幟  車繖  服色  千官品列\n卷三十五  雜色儀制  誥勅  除授  天會皇統科舉  天德科舉\n卷三十六  皂隸  浮圖  道教  科條  赦宥  屯田  田獵  兵制\n卷三十七  兩國往來誓書\n卷三十八  京府州軍\n卷三十九  初興風上  男女冠服  婚姻  飲食\n卷四十  許奉使行程錄\n\n\n女真傳",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:55:03.399Z",
  "sourceUrl": "https://zh.wikisource.org/wiki/%E5%A4%A7%E9%87%91%E5%9C%8B%E5%BF%97"
}