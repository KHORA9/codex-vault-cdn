{
  "id": "1112177",
  "title": "史記正義/髙祖功臣侯年表",
  "author": "Wikisource Contributors",
  "excerpt": "□正義髙祖初定天下，表明有功之臣而侯之，若蕭、曹等。\n太史公曰：古者人臣功有五品，以德立宗廟定社稷曰勛，以言曰勞，用力曰功，明其等曰伐，積日曰閱。封爵之誓曰：「使河如帶，泰山若厲。◇集解應劭曰：「封爵之誓，國家欲使功臣傳祚無窮。帶，衣帶也；厲，砥石也。河當何時如衣帶，山當何時如厲石，言如帶厲，國乃絕耳。」國以永寧，爰及苗裔。」始未嘗不欲固其根本，而枝葉稍陵夷衰微也。\n余讀髙祖侯功臣，察其首封，所以失之者，曰：異哉新聞！書曰「協和萬國」，遷於夏商，或數千歲。蓋周封八百，幽厲之後，見於春秋。尚書有唐虞之侯伯，歷三代千有餘載，自全以蕃衛天子，豈非篤於仁義，奉上法哉？漢興，功臣受封者百有餘人。○索隱案...",
  "category": "history",
  "content": "□正義髙祖初定天下，表明有功之臣而侯之，若蕭、曹等。\n太史公曰：古者人臣功有五品，以德立宗廟定社稷曰勛，以言曰勞，用力曰功，明其等曰伐，積日曰閱。封爵之誓曰：「使河如帶，泰山若厲。◇集解應劭曰：「封爵之誓，國家欲使功臣傳祚無窮。帶，衣帶也；厲，砥石也。河當何時如衣帶，山當何時如厲石，言如帶厲，國乃絕耳。」國以永寧，爰及苗裔。」始未嘗不欲固其根本，而枝葉稍陵夷衰微也。\n余讀髙祖侯功臣，察其首封，所以失之者，曰：異哉新聞！書曰「協和萬國」，遷於夏商，或數千歲。蓋周封八百，幽厲之後，見於春秋。尚書有唐虞之侯伯，歷三代千有餘載，自全以蕃衛天子，豈非篤於仁義，奉上法哉？漢興，功臣受封者百有餘人。○索隱案：下文髙祖功臣百三十七人；兼外戚及王子，凡一百四十三人。天下初定，故大城名都散亡，戶口可得而數者十二三，○索隱言十分才二、三在耳。是以大侯不過萬家，小者五六百戶。後數世，民咸歸鄉里，戶益息，蕭、曹、絳、灌之屬或至四萬，小侯自倍，○索隱倍其初封時戶數也。富厚如之。子孫驕溢，忘其先，淫嬖。至太初百年之間，見侯五，□正義謂平陽侯曹宗、曲周侯酈終根、陽阿侯齊仁、戴侯祕蒙、穀陵侯馮偃也。餘皆坐法隕命亡國，秏矣。罔亦少密焉，然皆身無兢兢於當世之禁雲。\n居今之世，志古之道，所以自鏡也，○索隱言居今之代，志識古之道，得以自鏡當代之存亡也。未必盡同。帝王者各殊禮而異務，要以成功爲統紀，豈可緄乎？觀所以得尊寵及所以廢辱，亦當世得失之林也，○索隱言觀今人臣所以得尊寵者必由忠厚，被廢辱者亦由驕淫，是言見在興廢亦當代得失之林也。何必舊聞？於是謹其終始，表其文，頗有所不盡本末；著其明，疑者闕之。後有君子，欲推而列之，得以覽焉。\n\n\n斠勘",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:54:51.206Z",
  "sourceUrl": "https://zh.wikisource.org/wiki/%E5%8F%B2%E8%A8%98%E6%AD%A3%E7%BE%A9%2F%E9%AB%99%E7%A5%96%E5%8A%9F%E8%87%A3%E4%BE%AF%E5%B9%B4%E8%A1%A8"
}