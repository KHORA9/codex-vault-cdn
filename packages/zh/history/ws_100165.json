{
  "id": "100165",
  "title": "新唐書/卷057",
  "author": "Wikisource Contributors",
  "excerpt": "自六經焚於秦而復出於漢，其師傳之道中絕，而簡編脫亂訛缺，學者莫得其本真，於是諸儒章句之學興焉。其後傳注、箋解、義疏之流，轉相講述，而聖道粗明，然其為說固已不勝其繁矣。至於上古三皇五帝以來世次，國家興滅終始，僭竊偽亂，史官備矣。而傳記、小說，外暨方言、地理、職官、氏族，皆出於史官之流也。自孔子在時，方脩明聖經以絀繆異，而老子著書論道德。接乎周衰，戰國遊談放蕩之士，田駢、慎到、列、莊之徒，各極其辯；而孟軻、荀卿始專脩孔氏，以折異端。然諸子之論，各成一家，自前世皆存而不絕也。夫王迹熄而詩亡，離騷作而文辭之士興。歷代盛衰，文章與時高下。然其變態百出，不可窮極，何其多也。自漢以來，史官列其名氏篇第，以為...",
  "category": "history",
  "content": "自六經焚於秦而復出於漢，其師傳之道中絕，而簡編脫亂訛缺，學者莫得其本真，於是諸儒章句之學興焉。其後傳注、箋解、義疏之流，轉相講述，而聖道粗明，然其為說固已不勝其繁矣。至於上古三皇五帝以來世次，國家興滅終始，僭竊偽亂，史官備矣。而傳記、小說，外暨方言、地理、職官、氏族，皆出於史官之流也。自孔子在時，方脩明聖經以絀繆異，而老子著書論道德。接乎周衰，戰國遊談放蕩之士，田駢、慎到、列、莊之徒，各極其辯；而孟軻、荀卿始專脩孔氏，以折異端。然諸子之論，各成一家，自前世皆存而不絕也。夫王迹熄而詩亡，離騷作而文辭之士興。歷代盛衰，文章與時高下。然其變態百出，不可窮極，何其多也。自漢以來，史官列其名氏篇第，以為六藝、九種、七略；至唐始分為四類，曰經、史、子、集。而藏書之盛，莫盛於開元，其著錄者，五萬三千九百一十五卷，而唐之學者自為之書者，又二萬八千四百六十九卷。嗚呼，可謂盛矣！\n六經之道，簡嚴易直而天人備，故其愈久而益明。其餘作者眾矣，質之聖人，或離或合。然其精深閎博，各盡其術，而怪奇偉麗，往往震發於其間，此所以使好奇博愛者不能忘也。然凋零磨滅，亦不可勝數，豈其華文少實，不足以行遠歟？而俚言俗說，猥有存者，亦其有幸不幸者歟？今著于篇，有其名而亡其書者，十蓋五六也，可不惜哉。\n初，隋嘉則殿書三十七萬卷，至武德初，有書八萬卷，重複相糅。王世充平，得隋舊書八千餘卷，太府卿宋遵貴監運東都，浮舟泝河，西致京師，經砥柱舟覆，盡亡其書。貞觀中，魏徵、虞世南、顏師古繼為祕書監，請購天下書，選五品以上子孫工書者為書手，繕寫藏于內庫，以宮人掌之。玄宗命左散騎常侍、昭文館學士馬懷素為脩圖書使，與右散騎常侍、崇文館學士褚无量整比。會幸東都，乃就乾元殿東序檢校。无量建議：御書以宰相宋璟、蘇頲同署，如貞觀故事。又借民間異本傳錄。及還京師，遷書東宮麗正殿，置修書院於著作院。其後大明宮光順門外、東都明福門外，皆創集賢書院，學士通籍出入。既而太府月給蜀郡麻紙五千番，季給上谷墨三百三十六丸，歲給河間、景城、清河、博平四郡兔千五百皮為筆材。兩都各聚書四部，以甲、乙、丙、丁為次，列經、史、子、集四庫。其本有正有副，軸帶帙籤皆異色以別之。\n安祿山之亂，尺簡不藏。元載為相，奏以千錢購書一卷，又命拾遺苗發等使江淮括訪。至文宗時，鄭覃侍講，進言經籍未備，因詔祕閣搜採，於是四庫之書復完，分藏于十二庫。黃巢之亂，存者蓋尠。昭宗播遷，京城制置使孫惟晟斂書本軍，寓教坊於祕閣，有詔還其書，命監察御史韋昌範等諸道求購，及徙洛陽，蕩然無遺矣。\n甲部經錄，其類十一：一曰易類，二曰書類，三曰詩類，四曰禮類，五曰樂類，六曰春秋類，七曰孝經類，八曰論語類，九曰讖緯類，十曰經解類，十一曰小學類。凡著錄四百四十家，五百九十七部，六千一百四十五卷。不著錄一百一十七家，三千三百六十卷。\n連山十卷\n司馬膺注歸藏十三卷\n周易卜商傳二卷\n孟喜章句十卷\n京房章句十卷\n費直章句四卷\n馬融章句十卷\n荀爽章句十卷\n鄭玄注周易十卷\n劉表注五卷\n董遇注十卷\n宋忠注十卷\n王肅注十卷\n王弼注七卷\n又大衍論三卷\n虞飜注九卷\n陸績注十三卷\n姚信注十卷\n荀煇注十卷\n蜀才注十卷\n王廙注十卷\n干寶注十卷\n又爻義一卷\n黃穎注十卷\n崔浩注十卷\n崔覲注十三卷\n何胤注十卷\n盧氏注十卷\n傅氏注十四卷\n王又玄注十卷\n王凱沖注十卷\n荀氏九家集解十卷\n馬、鄭、二王集解十卷\n王弼、韓康伯注十卷\n二王集解十卷\n張璠集解十卷\n又略論一卷\n謝萬注繫辭二卷\n桓玄注繫辭二卷\n荀諺注繫辭二卷\n荀柔之注繫辭二卷\n宋褰注繫辭二卷\n宋明帝注義疏二十卷\n張該等羣臣講易疏二十卷\n梁武帝大義二十卷\n又大義疑問二十卷\n蕭偉發義一卷\n又幾義一卷\n蕭子政義疏十四卷\n又繫辭義二卷\n張譏講疏三十卷\n何妥講疏十三卷\n褚仲都講疏十六卷\n梁蕃文句義疏二十卷\n又開題論序疏十卷\n釋序義三卷\n劉瓛繫辭義疏二卷\n又乾坤義疏一卷\n鍾會周易論四卷\n范氏周易論四卷\n應吉甫明易論一卷\n鄒湛統略論三卷\n阮長成、阮仲容難答論二卷\n宋處宗通易論一卷\n宣聘通易象論一卷\n欒肇通易象論一卷\n袁宏略譜一卷\n楊乂卦序論一卷\n沈熊周易譜一卷\n雜音三卷\n任希古注周易十卷\n周易正義十六卷〈國子祭酒孔穎達顏師古司馬才章王恭、太學博士馬嘉運、太學助教趙乾叶王談于志寧等奉詔撰，四門博士蘇德融趙弘智覆審。〉\n陸德明周易文句義疏二十四卷\n文外大義二卷\n陰弘道周易新傳疏十卷〈顥子，臨渙令。〉\n薛仁貴周易新注本義十四卷\n王勃周易發揮五卷\n玄宗周易大衍論三卷\n李鼎祚集注周易十七卷\n東鄉助周易物象釋疑一卷\n僧一行周易論〈卷亡。〉\n又大衍玄圖一卷\n義決一卷\n大衍論二十卷\n崔良佐易忘象〈卷亡。〉\n元載集注周易一百卷\n李吉甫注一行易〈卷亡。〉\n衞元嵩元包十卷〈蘇源明傳，李江注。〉\n高定周易外傳二十二卷〈郢子，京兆府參軍。〉\n裴通易書一百五十卷〈字又玄，士淹子，文宗訪以易義，令進所撰書。〉\n盧行超易義五卷〈字孟起，大中六合丞。〉\n陸希聲周易傳二卷\n右易類七十六家，八十八部，六百六十五卷。〈失姓名一家，李鼎祚以下不著錄十一家，三百二十九卷。〉\n古文尚書孔安國傳十三卷\n謝沈注十三卷\n王肅注十卷\n又釋駁五卷\n范甯注十卷\n李顒集注十卷\n又新釋二卷\n要略二卷\n姜道盛集注十卷\n徐邈注逸篇三卷\n伏勝注大傳三卷\n又暢訓一卷\n劉向洪範五行傳論十一卷\n馬融傳十卷\n王肅孔安國問答三卷\n鄭玄注古文尚書九卷\n又注釋問四卷〈王粲問，田瓊、韓益正。〉\n呂文優義注三卷\n伊說釋義四卷\n顧歡百問一卷\n巢猗百釋三卷\n又義疏十卷\n費甝義疏十卷\n任孝恭古文大義二十卷\n蔡大寶義疏三十卷\n劉焯義疏三十卷\n顧彪古文音義五卷\n又文外義一卷\n劉炫述義二十卷\n王儉音義四卷\n王玄度注尚書十三卷\n今文尚書十三卷〈開元十四年，玄宗以洪範「無偏無頗」聲不協，詔改為「無偏無陂」。天寶三載，又詔集賢學士衞包改古文從今文。〉\n尚書正義二十卷〈國子祭酒孔穎達、太學博士王德韶、四門助教李子雲等奉詔撰。四門博士朱長才蘇德融、太學助教隋德素、四門助教王士雄趙弘智覆審。太尉揚州都督長孫无忌、司空李勣、左僕射于志寧、右僕射張行成、吏部尚書侍中高季輔、吏部尚書褚遂良、中書令柳奭、弘文館學士谷那律劉伯莊、太學博士賈公彥范義頵齊威、太常博士柳士宣孔志約、四門博士趙君贊、右內率府長史弘文館直學士薛伯珍、國子助教史士弘、太學助教鄭祖玄周玄達、四門助教李玄植王真儒與王德韶、隋德素等刊定。〉\n王元感尚書糾繆十卷\n穆元休洪範外傳十卷\n陳正卿續尚書〈纂漢至唐十二代詔策、章疏、歌頌、符檄、論議成書，開元末上之。卷亡。〉\n崔良佐尚書演範〈卷亡。〉\n右書類二十五家，三十三部，三百六卷。〈王元感以下不著錄四家，二十卷。〉\n韓詩卜商序韓嬰注二十二卷\n又外傳十卷\n卜商集序二卷\n又翼要十卷\n毛萇傳十卷\n鄭玄箋毛詩詁訓二十卷\n又譜三卷\n王肅注二十卷\n又雜義駁八卷\n問難二卷\n葉遵注二十卷〈號葉詩。〉\n崔靈恩集注二十四卷\n義注五卷\n劉楨義問十卷\n王基毛詩駁五卷\n毛詩雜答問五卷\n雜義難十卷\n孫毓異同評十卷\n楊乂毛詩辨三卷\n陳統難孫氏詩評四卷\n又表隱二卷\n元延明誼府三卷\n張氏義疏五卷\n陸璣草木鳥獸魚蟲疏二卷\n謝沈釋義十卷\n劉氏序義一卷\n劉炫述義三十卷\n魯世達音義二卷\n鄭玄等諸家音十五卷\n王玄度注毛詩二十卷\n毛詩正義四十卷〈孔穎達、王德韶、齊威等奉詔撰，趙乾叶、四門助教賈普曜趙弘智等覆正。〉\n許叔牙毛詩纂義十卷\n成伯璵毛詩指說一卷\n又斷章二卷\n毛詩草木蟲魚圖二十卷〈開成中，文宗命集賢院脩撰幷繪物象，大學士楊嗣復、學士張次宗上之。〉\n右詩類二十五家，三十一部，三百二十二卷。〈失姓名三家，許叔牙以下不著錄三家，三十三卷。〉\n大戴德禮記十三卷\n又喪服變除一卷\n鄭玄注小戴聖禮記二十卷\n又禮議二十卷\n禮記音三卷〈曹耽解。〉\n三禮目錄一卷\n注周官十三卷\n音三卷\n注儀禮十七卷\n喪服變除一卷\n注喪服紀一卷\n盧植注小戴禮記二十卷\n馬融周官傳十二卷\n又注喪服記一卷\n王肅注小戴禮記三十卷\n又注周官十二卷\n注儀禮十七卷\n音二卷\n喪服要記一卷\n注喪服紀一卷\n鄭小同禮記義記四卷\n袁準注儀禮一卷\n孔倫注一卷\n陳銓注一卷\n蔡超宗注二卷\n田僧紹注二卷\n傅玄周官論評十二卷〈陳邵駁。〉\n杜預喪服要集議三卷\n賀循喪服譜一卷\n又喪服要記五卷〈謝微注。〉\n干寶注周官十二卷\n又答周官駁難五卷〈孫略問。〉\n李軌小戴禮記音二卷\n尹毅音二卷\n徐邈音三卷\n徐爰音二卷\n司馬伷周官寧朔新書八卷\n又禮記寧朔新書二十卷〈並王懋約注。〉\n戴顒月令章句十二卷\n又中庸傳二卷\n緱氏要鈔六卷\n王逡之注喪服五代行要記十卷\n徐廣禮論問答九卷\n范甯禮問九卷\n又禮論答問九卷\n射慈小戴禮記音二卷\n又喪服天子諸侯圖一卷\n崔游喪服圖一卷\n蔡謨喪服譜一卷\n喪服要難一卷〈趙成問，袁祈答。〉\n伊說注周官十卷\n孫炎注禮記三十卷\n葉遵注十二卷\n董勛問禮俗十卷\n劉儁禮記評十卷\n吳商雜禮義十一卷\n何承天禮論三百七卷\n顏延之禮逆降議三卷\n任預禮論條牒十卷\n又禮論帖三卷\n禮論鈔六十六卷\n庾蔚之禮記略解十卷\n又注喪服要記五卷\n禮論鈔二十卷\n王儉禮儀答問十卷\n又禮雜答問十卷\n喪服古今集記三卷\n荀萬秋禮雜鈔略二卷\n傅隆禮議一卷\n梁武帝禮大義十卷\n周捨禮疑義五十卷\n何佟之禮記義十卷\n又禮答問十卷\n戚壽雜禮義問答四卷\n賀瑒禮論要鈔一百卷\n賀述禮統十二卷\n崔靈恩周官集注二十卷\n又三禮義宗三十卷\n元延明三禮宗略二十卷\n皇侃禮記講疏一百卷\n又義疏五十卷\n喪服文句義十卷\n沈重周禮義疏四十卷\n又禮記義疏四十卷\n熊安生義疏四十卷\n劉芳義證十卷\n沈文阿喪服經傳義疏四卷\n又喪服發題二卷\n夏侯伏朗三禮圖十二卷\n禮記隱二十六卷\n禮類聚十卷\n禮儀雜記故事十一卷\n禮統郊祀六卷\n禮論要鈔十三卷\n區分十卷\n禮論鈔略十三卷\n禮記正義七十卷〈孔穎達、國子司業朱子奢、國子助教李善信賈公彥柳士宣范義頵、魏王參軍事張權等奉詔撰，與周玄達、趙君贊、王士雄、趙弘智覆審。〉\n賈公彥禮記正義八十卷\n又周禮疏五十卷\n儀禮疏五十卷\n魏徵次禮記二十卷〈亦曰類禮。〉\n王玄度周禮義決三卷\n又注禮記二十卷\n元行沖類禮義疏五十卷\n御刊定禮記月令一卷〈集賢院學士李林甫陳希烈徐安貞、直學士劉光謙齊光乂陸善經、脩撰官史玄晏待制官梁令瓚等注解。自第五易為第一。〉\n成伯璵禮記外傳四卷\n王元感禮記繩愆三十卷\n王方慶禮經正義十卷\n禮雜問答十卷\n李敬玄禮論六十卷\n張鎰三禮圖九卷\n陸質類禮二十卷\n韋彤五禮精義十卷\n丁公著禮志十卷\n禮記字例異同一卷〈元和十三年詔定。〉\n丘敬伯五禮異同十卷\n孫玉汝五禮名義十卷\n杜肅禮略十卷\n張頻禮粹二十卷\n右禮類六十九家，九十六部，一千八百二十七卷。〈失姓名七家，元行沖以下不著錄十六家，二百九十五卷。〉\n桓譚樂元起二卷\n又琴操二卷\n孔衍琴操二卷\n荀勗太樂雜歌辭三卷\n又太樂歌辭二卷\n樂府歌詩十卷\n謝靈運新錄樂府集十一卷\n信都芳刪注樂書九卷\n留進管絃記十二卷\n凌秀管絃志十卷\n公孫崇鍾磬志二卷\n梁武帝樂社大義十卷\n又樂論三卷\n沈重鍾律五卷\n釋智匠古今樂錄十三卷\n鄭譯樂府歌辭八卷\n又樂府聲調六卷\n蘇夔樂府志十卷\n李玄楚樂經三十卷\n元慇樂略四卷\n又聲律指歸一卷\n翟子樂府歌詩十卷\n又三調相和歌辭五卷\n劉氏、周氏琴譜四卷\n陳懷琴譜二十一卷\n漢魏吳晉鼓吹曲四卷\n琴集歷頭拍簿一卷\n外國伎曲三卷\n又一卷\n論樂事二卷\n歷代曲名一卷\n推七音一卷\n十二律譜義一卷\n鼓吹樂章一卷\n李守真古今樂記八卷\n蕭吉樂譜集解二十卷\n武后樂書要錄十卷\n趙邪利琴敍譜九卷\n張文收新樂書十二卷\n劉貺太樂令壁記三卷\n徐景安歷代樂儀三十卷\n崔令欽教坊記一卷\n吳兢樂府古題要解一卷\n郗昂樂府古今題解三卷〈一作王昌齡。〉\n段安節樂府雜錄一卷〈文昌孫。〉\n竇璡正聲樂調一卷\n玄宗金風樂一卷\n蕭祜無射商九調譜一卷\n趙惟暕琴書三卷\n陳拙大唐正聲新址琴譜十卷\n呂渭廣陵止息譜一卷\n李良輔廣陵止息譜一卷\n李約東杓引譜一卷〈勉子，兵部員外郎。〉\n齊嵩琴雅略一卷\n王大力琴聲律圖一卷\n陳康士琴譜十三卷〈字安道，僖宗時人。〉\n又琴調四卷\n琴譜一卷\n離騷譜一卷\n趙邪利琴手勢譜一卷\n南卓羯鼓錄一卷\n右樂類三十一家，三十八部，二百五十七卷。〈失姓名九家，張文收以下不著錄二十家，九十三卷。〉\n左丘明春秋外傳國語二十卷\n董仲舒春秋繁露十七卷\n春秋穀梁傳十五卷〈尹更始注。〉\n春秋公羊傳五卷〈嚴彭祖述。〉\n賈逵春秋左氏長經章句二十卷\n又解詁三十卷\n春秋三家訓詁十二卷\n董遇左氏經傳章句三十卷\n王肅注三十卷\n又國語章句二十二卷\n王朗注左氏十卷\n士爕注春秋經十一卷\n杜預左氏經傳集解三十卷\n又釋例十五卷\n音三卷\n鄭眾牒例章句九卷\n潁容釋例七卷\n劉寔條例十卷\n方範經例六卷\n何休左氏膏肓十卷〈鄭玄箴。〉\n又公羊解詁十三卷\n春秋漢議十卷〈麋信注，鄭玄駁。〉\n公羊條傳一卷\n墨守一卷〈鄭玄發。〉\n穀梁廢疾三卷〈鄭玄釋，張靖箋。〉\n服虔左氏解誼三十卷\n又膏肓釋痾五卷\n春秋成長說七卷\n塞難三卷\n音隱一卷\n駁何氏春秋漢議十一卷\n王玢達長義一卷\n孫毓左氏傳義注三十卷\n又賈服異同略五卷\n梁簡文帝左氏傳例苑十八卷\n干寶春秋義函傳十六卷\n序論一卷\n殷興左氏釋滯十卷\n何始真春秋左氏區別十二卷\n張沖春秋左氏義略三十卷\n嚴彭祖春秋圖七卷\n吳略春秋經傳詭例疑隱一卷\n京相璠春秋土地名三卷\n王延之旨通十卷\n顧啟期大夫譜十一卷\n李謐叢林十二卷\n崔靈恩立義十卷\n申先儒傳例十卷\n沈宏經傳解六卷\n又文苑六卷\n嘉語六卷\n沈文阿義略二十七卷\n劉炫攻昧十二卷\n又規過三卷\n述議三十七卷\n高貴鄉公左氏音三卷\n曹耽、荀訥音四卷\n李軌音三卷\n孫邈音三卷\n王元規音三卷\n孔氏公羊集解十四卷\n王愆期注公羊十二卷\n又難答論一卷〈庾翼難。〉\n高襲傳記十二卷\n荀爽、徐欽答問五卷\n劉寔左氏牒例二十卷\n又公羊違義三卷〈劉晏注。〉\n王儉音二卷\n春秋穀梁傳段肅注十三卷\n唐固注穀梁十二卷\n又注國語二十一卷\n麋信注穀梁十二卷\n又左氏傳說要十卷\n張靖集解十一卷\n程闡經傳集注十六卷\n孔衍訓注十三卷\n范甯集注十二卷\n徐乾注十三卷\n徐邈注十二卷\n又傳義十卷\n音一卷\n沈仲義集解十卷\n蕭邕問傳義三卷\n劉兆三家集解十一卷\n韓益三傳論十卷\n胡訥集撰三傳經解十一卷\n又三傳評十卷\n潘叔度春秋成集十卷\n又合三傳通論十卷\n江熙公羊穀梁二傳評三卷\n李鉉春秋二傳異同十二卷\n虞飜注國語二十一卷\n韋昭注二十一卷\n孔鼂解二十一卷\n春秋辨證明經論六卷\n左氏音十二卷\n左氏鈔十卷\n春秋辭苑五卷\n雜義難五卷\n左氏杜預評二卷\n春秋正義三十六卷〈孔穎達、楊士勛、朱長才奉詔撰。馬嘉運、王德韶、蘇德融與隋德素覆審。〉\n楊士勛穀梁疏十二卷\n王玄度注春秋左氏傳〈卷亡。〉\n盧藏用春秋後語十卷\n高重春秋纂要四十卷〈字文明，士廉五代孫，文宗時翰林侍講學士。帝好左氏春秋，命重分諸國各為書，別名經傳要略。歷國子祭酒。〉\n許康佐等集左氏傳三十卷〈一作文宗御集。〉\n徐文遠左傳義疏六十卷\n又左傳音三卷\n陰弘道春秋左氏傳序一卷\n李氏三傳異同例十三卷〈開元中，右威衞錄事參軍，失名。〉\n馮伉三傳異同三卷\n劉軻三傳指要十五卷\n韋表微春秋三傳總例二十卷\n王元感春秋振滯二十卷\n韓滉春秋通一卷\n陸質集注春秋二十卷\n又集傳春秋纂例十卷\n春秋微旨二卷\n春秋辨疑七卷\n樊宗師春秋集傳十五卷\n春秋加減一卷〈元和十三年，國子監脩定。〉\n李瑾春秋指掌十五卷\n張傑春秋圖五卷\n又春秋指元十卷\n裴安時左氏釋疑七卷〈字適之，大中江陵少尹。〉\n第五泰左傳事類二十卷〈字伯通，青州益都人，咸通鄂州文學。〉\n成玄公穀總例十卷〈字又玄，咸通山陽令。〉\n陸希聲春秋通例三卷\n陳岳折衷春秋三十卷〈唐末鍾傳江西從事。〉\n郭翔春秋義鑑三十卷\n柳宗元非國語二卷\n右春秋類六十六家，一百部，一千一百六十三卷。〈失姓名五家，王玄度以下不著錄二十二家，四百三卷。〉\n古文孝經孔安國傳一卷\n劉邵注一卷\n孝經王肅注一卷\n鄭玄注一卷\n韋昭注一卷\n孫熙注一卷\n蘇林注一卷\n謝萬注一卷\n虞盤佐注一卷\n孔光注一卷\n殷仲文注一卷\n殷叔道注一卷\n徐整默注二卷\n車胤講孝經義四卷\n荀勗講孝經集解一卷\n皇侃義疏三卷\n何約之大明中皇太子講義疏一卷\n梁武帝疏十八卷\n太史叔明發題四卷\n劉炫述義五卷\n張士儒演孝經十二卷\n應瑞圖一卷\n賈公彥孝經疏五卷\n魏克己注孝經一卷\n任希古越王孝經新義十卷\n今上孝經制旨一卷〈玄宗。〉\n元行沖御注孝經疏二卷\n尹知章注孝經一卷\n孔穎達孝經義疏〈卷亡。〉\n王元感注孝經一卷\n李嗣真孝經指要一卷\n平貞眘孝經議〈卷亡。〉\n徐浩廣孝經十卷〈浩稱四明山人，乾元二年上，授校書郎。〉\n右孝經類二十七家，三十六部，八十二卷。〈失姓名一家，尹知章以下不著錄六家，一十三卷。〉\n論語鄭玄注十卷\n又注論語釋義一卷\n論語篇目弟子一卷\n王弼釋疑二卷\n王肅注論語十卷\n又注孔子家語十卷\n李充注論語十卷\n梁覬注十卷\n孟釐注九卷\n袁喬注十卷\n尹毅注十卷\n張氏注十卷\n何晏集解十卷\n孫綽集解十卷\n盈氏集義十卷\n江熙集解十卷\n徐氏古論語義注譜一卷\n虞喜贊鄭玄論語注十卷\n暢惠明義注十卷\n宋明帝補衞瓘論語注十卷\n欒肇論語釋十卷\n又駁二卷\n崔豹大義解十卷\n繆播旨序二卷\n郭象體略二卷\n戴詵述議二十卷\n劉炫章句二十卷\n皇侃疏十卷\n褚仲都講疏十卷\n義注隱三卷\n雜義十三卷\n剔義十卷\n徐邈音二卷\n孔叢七卷\n王勃次論語十卷\n賈公彥論語疏十五卷\n韓愈注論語十卷\n張籍論語注辨二卷\n右論語類三十家，三十七部，三百二十七卷。〈失姓名三家，韓愈以下不著錄二家，十二卷。〉\n宋均注易緯九卷\n注詩緯十卷\n注禮緯三卷\n注樂緯三卷\n注春秋緯三十八卷\n注論語緯十卷\n注孝經緯五卷\n鄭玄注書緯三卷\n注詩緯三卷\n右讖緯類二家，九部，八十四卷。\n劉向五經雜義七卷\n又五經通義九卷\n五經要義五卷\n許慎五經異義十卷〈鄭玄駁。〉\n譙周五經然否論五卷\n楊方五經鉤沉十卷\n楊思五經咨疑八卷\n元延明五經宗略四十卷\n劉炫五經正名十二卷\n沈文阿經典玄儒大義序錄十卷\n班固等白虎通義六卷\n鄭玄六藝論一卷\n鄭志九卷\n鄭記六卷\n王肅聖證論十一卷\n梁武帝孔子正言二十卷\n簡文帝長春義記一百卷\n樊文深七經義綱略論三十卷\n又質疑五卷\n張譏游玄桂林二十卷\n謚法三卷〈荀顗演，劉熙注。〉\n沈約謚例十卷\n賀琛謚法三卷\n集天名稱三卷\n陸德明經典釋文三十卷\n顏師古匡謬正俗八卷\n趙英五經對訣四卷〈英，龍朔中汲令。〉\n劉迅六說五卷\n劉貺六經外傳三十七卷\n張鎰五經微旨十四卷\n韋表微九經師授譜一卷\n裴僑卿微言注集二卷〈開元中鄭縣尉。〉\n高重經傳要略十卷\n王彥威續古今謚法十四卷\n慕容宗本五經類語十卷〈字泰初，幽州人，大中時。〉\n劉氏經典集音三十卷〈鎔，字正範，絳州正平人，咸通晉州長史。〉\n右經解類十九家，二十六部，三百八十一卷。〈失姓名一家，趙英以下不著錄十家，一百二十七卷。〉\n爾雅李巡注三卷\n樊光注六卷\n孫炎注六卷\n沈琁集注十卷\n郭璞注一卷\n又圖一卷\n音義一卷\n江灌圖贊一卷\n又音六卷\n李軌解小爾雅一卷\n楊雄別國方言十三卷\n劉熙釋名八卷\n韋昭辨釋名一卷\n李斯等三蒼三卷〈郭璞解。〉\n杜林蒼頡訓詁二卷\n張揖廣雅四卷\n又埤蒼三卷\n三蒼訓詁三卷\n雜字一卷\n古文字訓二卷\n樊恭廣蒼一卷\n史游急就章一卷〈曹壽解。〉\n顏之推注一卷\n司馬相如凡將篇一卷\n班固在昔篇一卷\n太甲篇一卷\n蔡邕聖草章一卷\n又勸學篇一卷\n今字石經論語二卷\n崔瑗飛龍篇篆草勢合三卷\n許慎說文解字十五卷\n呂忱字林七卷\n楊承慶字統二十卷\n馮幹括字苑十三卷\n賈魴字屬篇一卷\n葛洪要用字苑一卷\n戴規辨字一卷\n僧寶誌文字釋訓三十卷\n周成解文字七卷\n王延雜文字音七卷\n王氏文字要說一卷\n阮孝緒文字集略一卷\n彭立文字辨嫌一卷\n王愔文字志三卷\n顧野王玉篇三十卷\n李登聲類十卷\n呂靜韻集五卷\n陽休之韻略一卷\n又辨嫌音二卷\n夏侯詠四聲韻略十三卷\n張諒四聲部三十卷\n趙氏韻篇十二卷\n陸慈切韻五卷\n郭訓字旨篇一卷\n古文奇字二卷\n衞宏詔定古文字書一卷\n虞龢法書目錄六卷\n衞恆四體書勢一卷\n蕭子雲五十二體書一卷\n庾肩吾書品一卷\n顏之推筆墨法一卷\n僧正度雜字書八卷\n何承天纂文三卷\n顏延之纂要六卷\n又詰幼文三卷\n張推證俗音三卷\n顏愍楚證俗音略一卷\n李虔續通俗文二卷\n李少通俗語難字一卷\n諸葛潁桂苑珠叢一百卷\n朱嗣卿幼學篇一卷\n項峻始學篇十二卷\n王羲之小學篇一卷\n楊方少學集十卷\n顧凱之啟疑三卷\n蕭子範千字文一卷\n周興嗣次韻千字文一卷\n演千字文五卷\n黃初篇一卷\n吳章篇一卷\n音隱四卷\n難要字三卷\n覽字知源三卷\n字書十卷\n敍同音三卷\n桂苑珠叢略要二十卷\n古今八體六文書法一卷\n古來篆隸詁訓名錄一卷\n筆墨法一卷\n鹿紙筆墨疏一卷\n篆書千字文一卷\n今字石經易篆三卷\n今字石經尚書本五卷\n今字石經鄭玄尚書八卷\n三字石經尚書古篆三卷\n今字石經毛詩三卷\n今字石經儀禮四卷\n三字石經左傳古篆書十二卷\n今字石經左傳經十卷\n今字石經公羊傳九卷\n蔡邕今字石經論語二卷\n曹憲爾雅音義二卷\n又博雅十卷\n文字指歸四卷\n劉伯莊續爾雅一卷\n顏師古注急就章一卷\n武后字海一百卷〈凡武后所著書，皆元萬頃、范履冰、苗神客、周思茂、胡楚賓、衞業等撰。〉\n李嗣真書後品一卷\n徐浩書譜一卷\n古跡記一卷\n張懷瓘書斷三卷〈開元中翰林院供奉。〉\n又評書藥石論一卷\n張敬玄書則一卷〈貞元中處士。〉\n褚長文書指論一卷\n張彥遠法書要錄十卷〈弘靖孫，乾符初大理卿。〉\n裴行儉草字雜體〈卷亡。〉\n荊浩筆法記一卷〈浩稱洪谷子。〉\n二王、張芝、張昶等書一千五百一十卷〈太宗出御府金帛購天下古本，命魏徵、虞世南、褚遂良定真偽，凡得羲之真行二百九十紙，為八十卷，又得獻之、張芝等書，以「貞觀」字為印。草跡命遂良楷書小字以影之。其古本多梁、隋官書。梁則滿騫、徐僧權、沈熾文、朱异，隋則江總、姚察署記。帝令魏、褚卷尾各署名。開元五年，敕陸玄悌、魏哲、劉懷信檢校，分益卷秩。玄宗自書「開元」字為印。〉\n王方慶寶章集十卷\n又王氏八體書範四卷\n王氏工書狀十五卷\n玄宗開元文字音義三十卷\n張參五經文字三卷\n唐玄度九經字樣一卷〈文宗時待詔。〉\n顏元孫干祿字書一卷\n歐陽融經典分毫正字一卷\n李騰說文字源一卷〈陽冰從子。〉\n僧慧力像文玉篇三十卷\n蕭鈞韻音二十卷\n孫愐唐韻五卷\n武元之韻銓十五卷\n玄宗韻英五卷〈天寶十四載撰，詔集賢院寫付諸道採訪使，傳布天下。〉\n顏真卿韻海鏡源三百六十卷\n李舟切韻十卷\n僧猷智辨體補脩加字切韻五卷\n右小學類六十九家，一百三部，七百二十一卷。〈失姓名二十三家，徐浩以下不著錄二十三家，二千四十五卷。〉\n校勘記",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:55:25.480Z",
  "sourceUrl": "https://zh.wikisource.org/wiki/%E6%96%B0%E5%94%90%E6%9B%B8%2F%E5%8D%B7057"
}