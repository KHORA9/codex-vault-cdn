{
  "id": "176030",
  "title": "史記三家註/卷024",
  "author": "Wikisource Contributors",
  "excerpt": "樂書第二\n〈正義天有日月星辰，地有山陵河海，歲有萬物成熟，國有聖賢宮觀周域官僚，人有言語衣服體貌端修，咸謂之樂。樂書者，猶樂記也，鄭玄云以其記樂之義也。此於《別錄》屬樂記，蓋十一篇合爲一篇。十一篇者，有樂本，有樂論，有樂施，有樂言，有樂禮，有樂情，有樂化，有樂象，有賓牟賈，有師乙，有魏文侯。今雖合之，亦略有分焉。劉向校書，得樂書二十三篇，著於《別錄》。今樂記惟有十一篇，其名猶存也。〉\n太史公曰：余每讀虞書，至於君臣相敕，維是幾安，而股肱不良，萬事墮壞，未嘗不流涕也。成王作頌，推己懲艾，〈正義音刈。〉悲彼家難，〈正義乃憚反。家難，謂文王囚羑里，武王伐紂。〉可不謂戰戰恐懼，善守善終哉？〈正義言成...",
  "category": "history",
  "content": "\n樂書第二\n〈正義天有日月星辰，地有山陵河海，歲有萬物成熟，國有聖賢宮觀周域官僚，人有言語衣服體貌端修，咸謂之樂。樂書者，猶樂記也，鄭玄云以其記樂之義也。此於《別錄》屬樂記，蓋十一篇合爲一篇。十一篇者，有樂本，有樂論，有樂施，有樂言，有樂禮，有樂情，有樂化，有樂象，有賓牟賈，有師乙，有魏文侯。今雖合之，亦略有分焉。劉向校書，得樂書二十三篇，著於《別錄》。今樂記惟有十一篇，其名猶存也。〉\n太史公曰：余每讀虞書，至於君臣相敕，維是幾安，而股肱不良，萬事墮壞，未嘗不流涕也。成王作頌，推己懲艾，〈正義音刈。〉悲彼家難，〈正義乃憚反。家難，謂文王囚羑里，武王伐紂。〉可不謂戰戰恐懼，善守善終哉？〈正義言成王作頌，悲文王戰戰恐懼，推己戒勵爲治，是善守善終也。〉君子不爲約則修德，〈正義爲，于僞反。〉滿則弃禮，佚能思初，安能惟始，沐浴膏澤而歌詠勤苦，非大德誰能如斯！傳曰「治定功成，禮樂乃興」。海內人道益深，其德益至，所樂者益異。滿而不損則溢，盈而不持則傾。凡作樂者，所以節樂。〈正義音洛。言不樂至荒淫也。〉君子以謙退爲禮，以損減爲樂，樂其如此也。以爲州異國殊，情習不同，故博采風俗，協比聲律，〈正義比音鼻。〉以補短移化，助流政教。天子躬於明堂臨觀，而萬民咸蕩滌邪穢，斟酌飽滿，以飾厥性。故云雅頌之音理而民正，嘄噭〈索隱上姑堯反，又音叫。下音擊。〉之聲興而士奮，鄭衞之曲動而心淫。及其調和諧合，鳥獸盡感，而況懷五常，含好惡，自然之勢也？\n治道虧缺而鄭音興起，封君世辟，〈索隱辟亦君也。　正義辟，并亦反。〉名顯鄰州，爭以相高。自仲尼不能與齊優遂容於魯，〈索隱齊人歸女樂而孔子行，言不能遂容於魯而去也。或作「逐客」，誤耳。〉雖退正樂以誘世，作五章以剌時，〈索隱按：系〔家〕、家語所云孔子嗤季桓子作歌引詩曰「彼婦人之口，可以出走。彼婦人之謁，可以死敗。優哉游哉，聊以卒歲」。是五章之刺也。〉猶莫之化。陵遲以至六國，流沔沈佚，遂往不返，卒於喪身滅宗，并國於秦。\n秦二世尤以爲娛。丞相李斯進諫曰：「放弃詩書，極意聲色，祖伊所以懼也；〈正義祖伊諫殷紂，紂不聽。孔安國云祖己後賢臣也。〉輕積細過，恣心長夜，紂所以亡也。」趙高曰：「五帝、三王樂各殊名，示不相襲。上自朝廷，下至人民，得以接歡喜，合殷勤，非此和說不通，解澤不流，〈正義說音悅。解音蟹。言非此樂和適，亦悅樂之不通，散恩澤之事不流，各一世之化也。諫二世，故名之也。〉亦各一世之化，度時之樂，何必華山之騄耳而后行遠乎？」二世然之。\n高祖過沛詩三侯之章，〈索隱按：過沛詩即大風歌也。其辭曰：「大風起兮雲飛揚，威加海內兮歸故鄉，安得猛士兮守四方」是也。侯，語辭也。詩曰「侯其禕而」者是也。兮亦語辭也。沛詩有三「兮」，故云三侯也。〉令小兒歌之。高祖崩，令沛得以四時歌儛宗廟。孝惠、孝文、孝景無所增更，於樂府習常肄舊而已。〈正義肄音異。〉\n至今上即位，作十九章，〈索隱按：禮樂志安世房中樂有十九章。〉令侍中李延年次序其聲，拜爲協律都尉。通一經之士不能獨知其辭，皆集會五經家，相與共講習讀之，乃能通知其意，多《爾雅》之文。\n漢家常以正月上辛祠太一甘泉，以昏時夜祠，到明而終。常有流星經於祠壇上。使僮男僮女七十人俱歌。春歌青陽，夏歌朱明，〈集解瓚曰：「《爾雅》云春曰青陽，夏曰朱明。」〉秋歌西暤，〈集解韋昭曰：「西方少暤也。」〉冬歌玄冥。〈正義《禮記》月令云玄冥，水官也。〉世多有，故不論。〈索隱言四時歌多有其詞，故此不論載。今見《漢書》禮樂志。〉\n又嘗得神馬渥洼水中，〈集解李斐曰：「南陽新野有暴利長，當武帝時遭刑，屯田燉煌界。人數於此水旁見羣野馬中有奇異者，與凡馬異，來飲此水旁。利長先爲土人持勒靽於水旁，後馬玩習久之，代土人持勒靽，收得其馬，獻之。欲神異此馬，云從水中出。」蘇林曰：「洼音『窐曲』之『窐』也。」　索隱洼音一佳反，烏花反。蘇林音「窐曲」之「窐」，窐即窳也。〉復次以爲太一之歌。歌曲曰：「太一貢兮天馬下，〈索隱按：禮樂志「貢」作「況」，況與貢意亦通。　正義太一，北極大星也。〉霑赤汗兮沫流赭。〈集解應劭曰：「大宛馬汗血霑濡也，流沫如赭。」〉騁容與兮跇萬里，〈集解孟康曰：「跇音逝。」如淳曰：「跇謂超踰也。」　索隱亦〔作〕「逝」。鄒誕生云跇，一作「世」，亦音跇。跇，超也。〉今安匹兮龍爲友。」後伐大宛得千里馬，馬名蒲梢，〈集解應劭曰：「大宛舊有天馬種，蹋石汗血，汗從前肩膊出如血，號一日千里。」　索隱梢音史交反。又本作「騷」，亦同音。〉次作以爲歌。歌詩曰：「天馬來兮從西極，經萬里兮歸有德。承靈威兮降外國，涉流沙兮四夷服。」中尉汲黯進曰：「凡王者作樂，上以承祖宗，下以化兆民。今陛下得馬，詩以爲歌，協於宗廟，先帝百姓豈能知其音邪？」上默然不說。丞相公孫弘曰：「黯誹謗聖制，當族。」\n凡音之起，由人心生也。〈正義皇侃云：「此章有三品，故名爲樂本，備言音聲所起，故名樂本。夫樂之起，其事有二：一是人心感樂，樂聲從心而生；一是樂感人心，心隨樂聲而變也。」〉人心之動，物使之然也。〈正義物者，外境也。外有善惡來觸於心，則應觸而動，故云物使之然也。〉感於物而動，故形於聲；〈集解鄭玄曰：「宮商角徵羽雜比曰音，單出曰聲，形猶見也。」王肅曰：「物，事也。謂哀樂喜怒和敬之事感人而動，見於聲。」〉聲相應，故生變；〈集解鄭玄曰：「樂之器，彈其宮則眾宮應，然而不足樂，是以變之使雜也。」　正義崔靈恩云：「緣五聲各自相應，不足爲樂，故變使雜，令聲音諧和也。」〉變成方，謂之音；〈集解鄭玄曰：「方猶文章。」　正義皇侃云：「單聲不足，故變雜五聲，使交錯成文，乃謂爲音也。」〉比音而樂之，及干戚羽旄，謂之樂也。〈集解鄭玄曰：「干，楯也；戚，斧也：武舞所執也。羽，翟羽也；旄，旄牛尾：文舞所執也。」　正義比音鼻，次也。音，五音也。言五音雖雜，猶未足爲樂，復須次比器之音及文武所執之物，共相諧會，乃是由音得名。爲樂武陰文陽，故所執有輕重異。」〉樂者，音之所由生也，〈正義合音乃成樂，是樂由音而生，諸樂生起之所由也。〉其本在人心感於物也。〈正義本猶初也。物，外境也。（言）將欲明樂隨心見，故更陳此句也。〉是故其哀心感者，其聲噍以殺；〈集解鄭玄曰：「噍，踧也。」　索隱焦音如字。鄒誕生作「噍」，音將妙反。　正義殺，所介反。噍，踧急也。若外境痛苦，則其心哀戚，哀戚在心，故樂聲踧急而殺也。此下六者，皆人君見前境來感己而制樂音，隨心見之也。〉其樂心感者，其聲嘽以緩；〈集解鄭玄曰：「嘽，寬綽之貌。」　正義嘽，寬也。若外境可美，則其心歡樂，歡樂在心，故樂聲必隨而寬緩也。〉其喜心感者，其聲發以散；〈集解鄭玄曰：「發，揚也。」　正義若外境會意，其心喜悅，悅喜在心，故樂聲發揚也。〉其怒心感者，其聲麤以厲；〈正義若外境乖失，故己心怒恚，怒在心，心隨怒而發揚，故無輟硋，則樂聲麤彊而嚴厲也。〉其敬心感者，其聲直以廉；〈正義廉，隅也。若外境尊高，故己心悚敬，悚敬在內，則樂聲直而有廉角也。〉其愛心感者，其聲和以柔。〈正義柔，軟也。若外境憐慕，故己心愛惜，愛惜在內，則樂和柔也。〉六者非性也，〈正義性本靜寂，無此六事。六事之生，由應感見而動，故云非性。〉感於物而后動，〈集解鄭玄曰：「言人聲在所見，非有常。」〉是故先王慎所以感之。〈正義六事隨見而動，非關本性，聖人在上，制正禮以防之，故先王慎所以感之者也。〉故禮以導其志，樂以和其聲，政以壹其行，〈正義胡孟反。〉刑以防其姦。禮樂刑政，其極一也，〈集解鄭玄曰：「極，至也。」　正義四事，防慎所感之由也。用〔正〕禮教導其志，用（世）〔正〕樂諧和其聲，用法律齊其行，用刑辟防其凶〔姦〕，民不復流僻，徒感防之，使同其一（敬）〔致〕，不爲非也。極，至也。〉所以同民心而出治道也。〈集解鄭玄曰：「此其所謂至也。」　正義上四事功成，民同其心，俱不邪僻，故治道出也。民心所觸，有前六者不同，故聖人用後四者制之。〉\n凡音者，生人心者也。〈正義此樂本章第二段，明樂感人心也。人心即君人心也。樂音善惡由君上心之所好，故云生於人心者也。〉情動於中，故形於聲，〈正義情，君之情也。中猶心也。心既感物而動，故形見於聲也。〉聲成文謂之音。〈正義謂之音，清濁雖異，各見於外，成於文彩，並謂之音也。〉是故治世之音安以樂，其正和；〈正義樂音洛。言平理之世，其樂音安靜而歡樂也。正政同也。〉亂世之音怨以怒，其正乖；〈集解徐廣曰：「一作『煩』。」　正義亂世之音，民心怨怒，樂聲亦怨，由其正乖僻故。〉亡國之音哀以思，其民困。〈正義思音四。亡國，謂將欲滅亡之國，樂音悲哀而愁思。亡國之時，民之心哀思，其樂音亦哀思，由其民困苦故也。〉聲音之道，與正通矣。〈集解鄭玄曰：「言八音和否隨政也。」　正義正和則聲音安樂，正乖則聲音怨怒，是聲音之道與正通矣。〉宮爲君，〈集解王肅曰：「居中總四方。」　索隱居中總四方，宮弦最大，用八十一絲，聲重而尊，故爲君。　正義宮屬土，居中央，總四方，君之象也。〉商爲臣，〈集解王肅曰：「秋義斷。」　索隱商是金，金爲決斷，臣事也。弦用七十二絲，次宮，如臣次君也。〉角爲民，〈集解王肅曰：「春物並生，各以區別，民之象也。」　索隱弦用六十四絲，聲居宮羽之中，比君爲劣，比物爲優，故云清濁中，人之象也。　正義角屬木，以其清濁中，民之象。〉徵爲事，〈集解王肅曰：「夏物盛，故事多。」　索隱徵屬夏，夏時生長，萬物皆成形體，事亦有體，故配事。弦用五十四絲。　正義徵屬火，以其徵清，事之象也。〉羽爲物。〈集解王肅曰：「冬物聚。」　索隱羽爲水，最清，物之象。王肅云「冬物聚，故爲物，弦用四十八絲」。〉五者不亂，則無惉懘之音矣。〈集解鄭玄曰：「惉懘，獘敗不和之貌也。」　索隱苫滯。又本作「惉懘」。　正義惉，獘也。懘，敗也。君、臣、民、事、物五者各得其用，不相壞亂，則五音之響無獘敗也。〉宮亂則荒，其君驕；〈集解鄭玄曰：「荒猶散。」　正義宮亂，則其聲放散，由其君驕溢故也。〉商亂則搥，其臣壞；〈集解徐廣曰：「搥，今禮作『陂』也。」　索隱搥，鄒音都回反。徐廣曰「今禮作『陂』」音詖也。　正義商音亂，其聲欹邪不正，由其臣不理於官，〔官〕壞故也。〉角亂則憂，其民怨；〈正義角音亂，其聲憂愁，由政虐民怨故也。〉徵亂則哀，其事勤；〈正義徵音亂，其聲哀苦，由繇役不休，其民事勤勞也。〉羽亂則危，其財匱。〈正義羽音亂，其聲傾危，由君賦重，（於）其民貧乏故也。〉五者皆亂，迭相陵，謂之慢。〈正義迭，互也。陵，越也。五聲並不和，則君臣上下互相陵越，所以謂之爲慢也。〉如此則國之滅亡無日矣。〈集解鄭玄曰：「君、臣、民、事、物也，其道亂，則其音應而亂也。」　索隱無日猶言無復一日也。以言君臣陵慢如此，則國之滅亡朝夕可待，無復一日也。〉鄭衞之音，亂世之音也，比於慢矣。〈集解鄭玄曰：「比猶同。」　正義鄭音好濫淫志，衞音促速煩志，並是亂世音，雖亂而未滅亡，故比慢也。比，必以反。〉桑閒濮上之音，〈集解鄭玄曰：「濮水之上，地有桑閒，在濮陽南。」　正義昔殷紂使師延作長夜靡靡之樂，以致亡國。武王伐紂，此樂師師延將樂器投濮水而死。後晉國樂師師涓夜過此水，聞水中作此樂，因聽而寫之。既得還國，爲晉平公奏之。師曠撫之曰：「此亡國之音也，得此必於桑閒濮上乎？紂之所由亡也。」〉亡國之音也，其政散，其民流，誣上行私而不可止。〈正義若用此濮上之音，其政必離散而民人流徙逃亡，緣臣誣上，各行私情，國即滅亡而不可禁止也。〉\n凡音者，生於人心者也；〈正義此樂本章第三段也。前第一段明人心感樂，第二段明樂感人心，此段聖人制正樂以應之。此段自有二重：自「凡音」至「反人道」爲一重，卻應第二段樂感人心也；又自「人（心）生而靜」至「王道備矣」爲一重，卻應第一段人心感樂也。〉樂者，通於倫理者也。〈集解鄭玄曰：「倫猶類也。理，分也。」　正義音初生自君心，形而成樂，樂成則能通於百姓，使各盡其類分，故曰通倫理者也。〉是故知聲而不知音者，禽獸是也；知音而不知樂者，眾庶是也。唯君子爲能知樂。〈集解鄭玄曰：「禽獸知此爲聲耳，不知其宮商之變。八音並作，克諧，曰樂。」〉是故審聲以知音，〈正義聲爲音本，若欲知音，常須審定其聲，然後音可知。〉審音以知樂，〈正義音爲樂本，前審定其音，然後可知樂也。〉審樂以知政，〈正義樂爲政本，前審定其樂，然後政可知也。〉而治道備矣。〈正義前審定其本，後識其末，則爲治之道乃可備也。〉是故不知聲者不可與言音，不知音者不可與言樂知樂則幾於禮矣。〈集解鄭玄曰：「幾，近也。」　正義禮謂治國之禮，包萬事。萬事備具，始是禮極。今知樂者但正君、臣、民、事、物五者之情，於禮未極，故云幾於禮也。〉禮樂皆得，謂之有德。德者得也。〈集解鄭玄曰：「聽樂而知政之得失，則能正君、臣、民、事、物之禮。」　正義若聽樂而知禮，則是禮樂皆得；二者備具，則是有德之君也。又言有德之人是能得禮樂之情，故云德者得也。〉是故樂之隆，非極音也；〈集解鄭玄曰：「隆猶盛也。極猶窮也。」　正義大樂之盛，本在移風易俗，非窮鐘鼓之音，故云非極音也。故《論語》「樂云樂云，鐘鼓云乎哉」是也。〉食饗之禮，非極味也。〈正義食音嗣。食享謂宗廟祭也。大禮之盛，本在安上治民，非崇玉帛至味，故云非極味也。故《論語》「《禮》云《禮》云，玉帛云乎哉」是也。〉清廟之瑟，〈集解鄭玄曰：「清廟謂作樂歌清廟。」王肅曰：「於清廟中所鼓之瑟。」〉朱弦而疏越，〈集解鄭玄曰：「越，瑟底孔，畫疏之使聲遲。」〉一倡而三歎，有遺音者矣。〈集解鄭玄曰：「遺猶餘也。」王肅曰：「未盡音之極。」　正義倡音唱。一唱謂一人始唱歌，三歎謂三人讚歎也。樂歌此先王之道，不極音聲，故但以熟弦廣孔，少唱寡和。此音有德，傳於無窮，是有餘音不巳。一云所重在德，本不在音，是有遺餘音，念之不忘也。〉大饗之禮，〈正義大享即食享也。變「食」言「大」，崇其名故也。不尚重味，故食言大也。此言禮盛不（作）〔在〕至味之事。〉尚玄酒〈正義祫祭之禮，則列玄尊在上，五齊在下也。〉而俎腥魚，〈正義凡俎有肴生腊，（是俎）腥魚者，生魚也，俎雖有三牲而兼載生魚也。〉大羹不和，〈正義和，胡臥反。大羹，肉汁也。祫祭有肉汁爲羹，無鹽菜之芼和也。〉有遺味者矣。〈正義遺亦餘也。此（者）〔皆〕質素之食。禮，人主誠設之道不極滋味，故尚明水而腥魚。此禮可重，流芳竹帛，傳之無已，有餘味。一云禮本在德，不在甘味，故用水魚而遺味也。〉是故先王之制禮樂也，非以極口腹耳目之欲也，將以教民平好惡而反人道之正也。〈集解鄭玄曰：「教之使知好惡。」　正義好，火到反。惡，一故反。平，均也。言先王制禮作樂，本是教訓澆民，平於好惡之理，故去惡歸善，不爲口腹耳目之欲，令反歸人之正道也。〉\n人生而靜，天之性也；〈正義此第三段第二重也。人初生未有情欲，其（情欲）至靜稟于自然，是天之性也。〉感於物而動，性之頌也。〈集解徐廣曰：「頌音容。今禮作『欲』。」　正義其心雖靜，感於外情，因物而動，是性之貪慾也。〉物至知知，然后好惡形焉。〈集解王肅曰：「事至，能以智知之，然後情之好惡見。」　正義上「知」音智。〉好惡無節於內，知誘於外，不能反己，天理滅矣。〈集解王肅曰：「內無定節，智爲物所誘於外，情從之動，而失其天性。」　正義言好惡不自節量於心，唯知情慾誘之於外，不能反還己躬之善，則天性滅絕矣。〉夫物之感人無窮，而人之好惡無節，則是物至而人化物也。〈集解鄭玄曰：「隨物變化。」　正義夫物不一，故言無窮也。若人心嗜慾無度，隨好惡不能節之，則與之而化，故云人化物。〉人化物也者，滅天理而窮人欲者也。〈集解鄭玄曰：「言無所不爲。」　正義心隨物化，則滅天性而恣人心之欲也。〉於是有悖逆詐僞之心，有淫佚作亂之事。是故彊者脅弱，眾者暴寡，知者詐愚，勇者苦怯，疾病不養，老幼孤寡不得其所，此大亂之道也。是故先王制禮樂，人爲之節：〈集解鄭玄曰：「爲作法度以遏其欲也。」王肅曰：「以人爲之節，言得其中也。」〉衰麻哭泣，〈正義此以下並是陳禮節人之事也。制五服哭泣，所以紀喪事之節，而不使背死忘生也。事死者難，故以哀哭爲前也。〉所以節喪紀也；鐘鼓干戚，所以和安樂也；婚姻冠笄，所以別男女也；〈集解鄭玄曰：「男二十而冠，女許嫁而笄。」　正義冠音貫。笄音雞。〉射鄉食饗，所以正交接也。〈集解鄭玄曰：「射鄉，大射鄉飲酒。」〉禮節民心，樂和民聲，政以行之，刑以防之。禮樂刑政四達而不悖，則王道備矣。\n樂者爲同，禮者爲異。〈集解鄭玄曰：「同謂協好惡也，異謂別貴賤。」　正義此第二章名爲樂論。其中有四段，此章論禮樂同異也。夫樂使率土合和，是爲同也；禮使父子殊別，是爲異也。〉同則相親，異則相敬。樂勝則流，〈集解王肅曰：「流遁不能自還。」〉禮勝則離。〈集解王肅曰：「離析而不親。」　正義勝，式證反。勝猶過也。禮樂雖有同異，而又相須也。若樂過和同而無禮，則流慢，無復尊卑之敬。若禮過殊隔無樂，則親屬離析，無復骨肉之愛也。〉合情飾貌者，禮樂之事也。〈集解鄭玄曰：「欲其並行彬彬然。」　正義樂和內，是合情也；禮檢迹，是飾貌也。〉禮義立，則貴賤等矣；〈集解鄭玄曰：「等階級。」〉樂文同，則上下和矣；〈正義文謂聲成文也。若作樂文采諧同，則上下並和，是樂和民聲也。〉好惡著，則賢不肖別矣；〈正義好惡並去聲，又並如字。著，張慮反。若法律分明，善惡章著，則賢愚斯別，政化行矣。〉刑禁暴，爵舉賢，則政均矣。〈正義王者（爲）用刑（則）〔以〕禁制暴慢，疏爵以舉賞賢良，則政治均平，是刑以防之矣。既是禁暴而又言舉賢者，示刑最爲重，不宜獨行，必須賞罰兼明也。然禮樂之用非政不行，明須四事連行也。〉仁以愛之，義以正之，如此則民治行矣。〈正義言禮樂刑政既均，又須仁以愛民，義以正民，如此則民順理正行矣。〉\n樂由中出，〈集解鄭玄曰：「和在心。」　正義此樂論第二段，謂樂功也。出猶生也。爲人在中，和有未足，故生此樂也。〉禮自外作。〈集解鄭玄曰：「敬在貌。」　正義作猶起也。爲人在外，敬有未足，故起此禮也。〉樂由中出，故靜；〈正義樂和心，在內，故云靜。〉禮自外作，故文。〈集解鄭玄曰：「文猶動。」　正義禮肅人貌，貌在外，故云動。〉大樂必易，〈正義易，以鼓反。朱弦疏越是也。〉大禮必簡。〈集解鄭玄曰：「易簡，若於清廟大饗然。」　正義玄酒腥魚是也。〉樂至則無怨，禮至則不爭。〈集解鄭玄曰：「至猶達也，行也。」　正義樂行主和，和達則民無復怨怒也。禮行主謙，謙達則民不爭競也。〉揖讓而治天下者，禮樂之謂也。暴民不作，諸侯賓服，兵革不試，〈集解鄭玄曰：「賓，協也。試，用也。」〉五刑不用，百姓無患，天子不怒，如此則樂達矣。合父子之親，〈正義前云「禮至不爭」，故致天下尊卑之序也。禮使父慈子孝，是合父子之親也。即父事三老也。〉明長幼之序，〈正義長坐幼立，是明長幼之序，即兄事五更是也。〉以敬四海之內。〈正義孝經云：「教以孝，所以敬天下之爲人父；教以弟，所以敬天下之爲人兄；教以臣，所以敬天下之爲君。」即是敬四海之內也。〉天子如此，則禮行矣。〈正義言天子能躬行禮，則臣下必用禮，如此則禮行矣。「合父子」以下，悉自天子自身行之也。〉\n大樂與天地同和，〈正義此樂論第三段，論禮與樂唯聖能識也。言天地以氣氤氳，合生萬物。大樂之理，順陰陽律呂生養萬物，是大樂與天地同和也。〉大禮與天地同節。〈集解鄭玄曰：「言順天地之氣與其數也。」　正義言天有日月，地有山川，高卑殊形，生用各別。大禮辯尊卑貴賤等差異別，是大禮與天地同節。〉和，故百物不失；〈集解鄭玄曰：「不失其性。」　正義樂與天地同和，能生成萬物。〉節，故祀天祭地。〈集解鄭玄曰：「成物有功報焉。」　正義禮與天地同節，有尊卑上下，報生成萬物之功。〉明則有禮樂，〈集解鄭玄曰：「教人者也。」　正義明猶外也。言聖王能使樂與天地同和，禮與天地同節，又能顯明其禮樂以教人也。〉幽則有鬼神，〈集解鄭玄曰：「助天地成物者也。《易》曰知鬼神之情狀。然則聖人精氣謂之神，賢智之精氣謂之鬼也。」　正義幽，內也。言聖王又能內敬鬼神，助天地生成萬物。〉如此則四海之內合敬同愛矣。〈正義言行禮同節，故四海合敬矣。樂同和，故四海同愛矣。〉禮者，殊事合敬者也；〈正義尊卑貴賤之別，是殊事也。施之同以莊敬，是合敬也。〉樂者，異文合愛者也。〈正義宮商錯而成文，隨事而制變，是異文；同以勸愛，是合愛也。〉禮樂之情同，故明王以相沿也。〈集解鄭玄曰：「沿猶因述也。殷因於夏，周因於殷。」　正義樂情主和，禮情主敬，致化是同。以其致化情同，故明王相因述也。〉故事與時並，〈集解鄭玄曰：「舉事在其時也。」王肅曰：「有其時，然後得立其事。」　正義言聖王所爲之事與所當之時並行也。若堯舜揖讓之事與淳和之時並行，湯武干戈之事與澆薄之時並行。此句明禮也。〉名與功偕。〈集解鄭玄曰：「爲名在（於）其功也。偕猶俱也。」王肅曰：「有功，然後得受其名。」　正義名謂樂名也。偕，俱也。功者，揖讓干戈之功也。聖王制樂之名，與所建之功俱作也。若堯、舜樂名咸池、大韶，湯、武樂名大濩、大武也。〉故鐘鼓管磬羽籥干戚，樂之器也；〈正義此陳樂事也。鐘鼓之屬是樂之器，有形質，故爲事也。〉詘信俯仰級兆舒疾，〈集解徐廣曰：「級，今禮作『綴』。」駰案：鄭玄曰「兆其外營域」。　索隱徐廣曰：「級，今禮作『綴』。」綴舞者，酇列也。又按：下文「其舞行及遠」，「及短」，禮皆作「綴」，蓋是字之殘缺訛變耳，故此爲「級」而下又爲「及」也。然並依字讀，義亦俱通，恐違古記耳。〉樂之文也。〈正義文飾之事也。〉簠簋俎豆制度文章，禮之器也；升降上下周旋裼襲，禮之文也。故知禮樂之情者能作，〈正義既能窮本（知末）知變，又能著誠去僞，所以能述作，故謂之聖也。〉識禮樂之文者能術。〈集解鄭玄曰：「述謂訓其義。」　正義謂上文「屈伸俯仰」，「升降上下」也。〉作者之謂聖，〈正義堯、舜、禹、湯之屬是也。〉術者之謂明。〈正義游、夏之屬是也。〉明聖者，術作之謂也。\n樂者，天地之和也；禮者，天地之序也。〈正義此樂論第四段也。謂禮樂之情也。樂法天地之氣，故云天地之和；禮法天地之形，故云天地之序。禮樂從天地而來，王者必明於天地，然後能興起禮樂也。〉和，故百物皆化；序，故羣物皆別。〈集解鄭玄曰：「化猶生也。別謂形體異。」〉樂由天作，禮以地制。〈集解鄭玄曰：「言法天地。」　正義天用和氣化物，物從氣化，是由天作也。地有高下區分以生萬物，禮有品節殊文，是由地制也。〉過制則亂，過作則暴。〈集解鄭玄曰：「過猶誤也。暴，失文、武意也。」〉明於天地，然後能興禮樂也。〈正義禮樂既不可誤，故須明天地者乃可制作也。〉論倫無患，樂之情也；〈集解王肅曰：「言能合道論，中倫理而無患也。」　正義既云唯聖人識禮樂之情，此以下更說其情狀不同也。倫，類也。賀瑒云：「樂使物得類序而無害，是樂之情也。」〉欣喜驩愛，樂之（容）〔官〕也。〈正義（容）〔官〕猶事也。賀瑒云：「八音克諧使物欣喜，此樂之事迹也。」〉中正無邪，禮之質也；〈集解鄭玄曰：「質猶本。」　正義明禮情也。質，本也。禮以（心內）〔內心〕中正，無有邪僻，是禮之本。〉莊敬恭順，禮之制也。〈正義明禮情之事也。謂容貌莊敬，謙恭謹慎，是禮之節制也。〉若夫禮樂之施於金石，越於聲音，用於宗廟社稷，事于山川鬼神，則此所以與民同也。〈集解王肅曰：「自天子至民人，皆貴禮之敬，樂之和，以事鬼神先祖也。」　正義言四者施用祭祀，隨世而異，則前王所不專，故又云則此所以與民同，言隨世也。〉\n王者功成作樂，治定制禮。〈集解鄭玄曰：「功成治定同時耳，功主于王業，治主于教民。」　正義此第三章名樂禮章，言明王爲治，制禮作樂，故名樂禮章。其中有三段：一明禮樂齊，其用必對；二明禮樂法天地之事；三明天地應禮樂也。〉其功大者其樂備，其治辨者其禮具。〈集解徐廣曰：「辨，一作『別』。」駰案：鄭玄曰「辨，徧也」。　正義辨，皮勉反，又邊練反。夫禮樂必由功治，〔功治〕有小大，故禮樂應之而廣狹也。若上世民淳易化，故王者功治廣徧，是以禮樂備也。而殷、周民澆難化，故王者功治褊狹，則禮樂亦不具。〉干戚之舞，非備樂也；〈集解鄭玄曰：「樂以文德爲備，若咸池也。」　正義證樂不備也。干戚，（周）武〔舞〕也。樂以文德爲備，故用朱絲疏越，干戚之舞，故非備樂也。〉亨孰而祀，非達禮也。〈集解鄭玄曰：「達猶具也。至敬不饗味而貴氣臭。」　正義解禮不具也。謂腥俎玄尊，表誠象古而已，不在芬苾孰味。是乃澆世爲之，非達禮也。〉五帝殊時，不相沿樂；三王異世，不相襲禮。〈集解鄭玄曰：「言其有損益。」　正義庾蔚之云：「樂興於五帝，禮成於三王。樂興王者之功，禮隨世之質文。」崔靈恩云：「五帝淳澆不同，故不得相沿爲樂；三王文質之不等，故不得相襲爲禮。」〉樂極則憂，禮粗則偏矣。〈集解鄭玄曰：「樂，人之所好也，害在淫侉；禮，人之所勤，害在倦略。」〉及夫敦樂而無憂，〈集解鄭玄曰：「敦，厚也。」〉禮備而不偏者，其唯大聖乎？天高地下，萬物散殊，而禮制行也；〈集解鄭玄曰：「禮爲異。」　正義天高於上，地卑於下，萬物布散殊別於其中，而大聖制禮，別異尊卑，是眾大而行，故云禮制行矣。禮以節制爲義，故云禮制。〉流而不息，合同而化，而樂興也。〈集解鄭玄曰：「樂爲同。」　正義天地二氣，流行不息，合同氛氳，化生萬物。而大聖作樂，合同人心，是以象天地而起，故云樂興也。〉春作夏長，仁也；秋斂冬藏，義也。仁近於樂，義近於禮。〈集解鄭玄曰：「言樂法陽而生，禮法陰而成。」　正義近，其靳反。春夏生長萬物，故爲仁愛。樂主陶和萬性，故仁近於樂也。秋則殺斂，冬則蟄藏，並是義主斷割。禮爲節限，故義近於禮也。〉樂者敦和，率神而從天；〈集解鄭玄曰：「敦和，樂貴同。」　正義此釋仁近樂之義。言樂之爲體，敦厚和同，因循聖人之神氣而從順於天。〉禮者辨宜，居鬼而從地。〈集解鄭玄曰：「別宜，禮尚異也。」孫炎曰：「居鬼，品處人鬼之志。」　正義此解義近禮之由。居鬼猶循神也。鬼謂先賢也。禮之爲體，尊卑殊別，各有其宜，因居先賢鬼氣而從順於地，分別禮分。〉故聖人作樂以應天，作禮以配地。禮樂明備，天地官矣。〈集解鄭玄曰：「各得其事也。」王肅曰：「各得其位也。」〉\n天尊地卑，君臣定矣。〈正義此樂禮章第二段也，明禮樂法天地事也。言君尊於上，臣卑於下，是象天地定矣。〉高卑已陳，貴賤位矣。〈集解鄭玄曰：「高卑謂山澤也。位矣，尊卑之位象山澤。」〉動靜有常，小大殊矣。〈集解鄭玄曰：「動靜，陰陽用事也。小大，萬物也。大者常存，小者隨陰陽出入。」〉方以類聚，物以羣分，則性命不同矣。〈集解鄭玄曰：「方謂行蟲。物謂殖生者。性之言生也。命，生之長短。」　正義性，生也。萬物各有嗜好謂之性。命者，長短夭壽也。所祖之物既稟大小之殊，故性命夭壽不同也。〉在天成象，在地成形，〈集解鄭玄曰：「象，光耀。形，體貌。」　正義言日月星辰之光耀，草木鳥獸之體貌也。〉如此則禮者天地之別也。〈正義結禮之別也。此天地明聖，制禮殊別，是天地之分別也，亦別辨宜居鬼而從地也。〉地氣上隮，〈集解鄭玄曰：「隮，升也。」〉天氣下降，〈正義明禮樂法天地氣也。天地二氣之升降合而生物，故樂以氣法地，弦歌聲氣升降相合，以教民也。然氣從下升，（此）〔在〕樂象氣，故從地始也。形以上尊，（故）禮象形，〔故〕從天始也。〉陰陽相摩，〈正義二氣切摩而萬物生發，作樂亦令聲氣切摩，使民心生敬也。〉天地相蕩，〈集解鄭玄曰：「蕩，動也。」　正義天地八節蕩動也。天地化物，八節更相感動，作樂亦令八音相感動也。〉鼓之以靁霆，〈正義萬物雖以氣生，而物未發，故雷霆以鼓動之，如樂用鐘鼓以發節也。大雷曰霆。〉奮之以風雨，〈集解鄭玄曰：「奮，迅也。」　正義萬物皆以風雨奮迅而出，如樂用儛奮迅以象之，使發人情也。〉動之以四時，〈正義萬物生長，隨四時而動，如樂各逐心內所須而奏之。〉煖之以日月，〈正義煖音喧遠反。萬物之生，必須日月煖照，如樂有蘊藉，使人宣昭也。蘊藉者，歌不直言而長言嗟歎之屬。〉而百（物）化興焉，〈集解鄭玄曰：「百物化生。」〉如此則樂者天地之和也。〈正義結樂之和也。如此則聖人作樂，法天地和同，是樂者天地之和也，亦是敦和率神而從天也。〉\n化不時則不生，〈正義此樂禮章第三段，明天地應於禮樂也。前聖人既作禮樂，此明天地應樂也。若人主行化失時，天地應以惡氣毀物，故云化不時則不生也。〉男女無別則亂登，〈集解鄭玄曰：「登，成也。樂失則害物，禮失則亂人。」　正義此明天地應禮也。登，成也。若人君行禮，男女無別，則天地應而錯亂成之也。〉此天地之情也。〈正義結隨禮樂得失而應之，是天地之情也。然樂是氣化，故云害物；禮是形教，故言亂人也。〉及夫禮樂之極乎天而蟠乎地，〈集解鄭玄曰：「極，至也。蟠猶委也。」　索隱音盤。鄒誕本作「播」，亦作「蟠」。〉行乎陰陽而通乎鬼神，〈正義言陰陽和，四時順，以應禮樂，禮樂與鬼神並助天地而成化也。〉窮高極遠而測深厚，〈集解鄭玄曰：「高遠，三辰也。深厚，山川也。言禮樂之道，上至於天，下委於地，則其閒無所不之矣。」〉樂著太始〈集解王肅曰：「著，明也。明太始，謂法天也。」　索隱著，明也。太始，天也。言樂能明太始是法天。〉而禮居成物。〈集解成物謂地也。居亦謂法也。　索隱言地能成萬物，故成物謂地也。居亦法也，言禮法地也。　正義著猶處也。天爲萬物之始，故曰太始。天蒼而氣化，樂亦氣化，故云處太始也。成物，地也，體盤薄長成萬物也。在地成形，禮亦形教，故云居成也。地卑，故曰居；天高，故曰著也。〉著不息者天也，著不動者地也。〈集解鄭玄曰：「著猶明白也。息謂休止也。」　索隱著謂（著）明白。〔著〕運生不息者，天之功也，故易乾卦云「天行健，君子以自強不息」是。著養萬物不動者，地之德也，故易坤卦云「安貞吉」是也。　正義此美禮樂配天地也。著亦處也。言樂氣化，處運生不息者，配天也。禮制尊卑定位，成養萬物，處不移動者，配地也。〉一動一靜者，天地之閒也。〈集解鄭玄曰：「閒謂百物也。」　正義此美禮樂若分則配天地，若合則與百物齊一也。（靜動而生）百物稟天動地靜而生，故呼百物爲天地之閒也。〉故聖人曰「《禮》云樂云」。〈集解鄭玄曰：「言禮樂之法天地也。」　正義引聖證此章也。言聖人云，明此一章是禮樂法天地也，故言聖人曰「《禮》云樂云」。樂動禮靜，其並用事，如天地閒物有動靜也。〉\n昔者舜作五弦之琴，以歌南風；〈集解鄭玄曰：「南風，長養之風也，言父母之長養己也。其辭未聞也。」王肅曰：「南風，育養民之詩也。其辭曰『南風之薰兮，可以解吾民之慍兮』。」　索隱此詩之辭出尸子及家語。　正義此第四章名樂施，明禮樂前備後施布天下也。中有三段：一明施樂以賜諸侯也；二明施樂須節，既賜之，所以宜節也；三明禮樂所施，各有本意本德。《世本》「神農作琴」，今云舜作者，非謂舜始造也，改用五弦琴，特歌南風詩，始自舜也。五弦者，無文武二弦，唯宮商角徵羽之五弦也。南風是孝子之詩也。南風養萬物而孝子歌之，言得父母生長，如萬物得南風也。舜有孝行，故以五弦之琴歌南風詩，以教理天下之孝也。〉夔始作樂，以賞諸侯。〈集解鄭玄曰：「夔欲舜與天下之君共此樂。」〉故天子之爲樂也，以賞諸侯之有德者也。德盛而教尊，五穀時孰，然后賞之以樂。〈正義陳其合賞也。若諸侯孝德明盛，教令尊嚴，年穀豐稔，故天子賞樂也，天下因而法之也。〉故其治民勞者，其舞行級遠；〈正義行音胡郎反。級音子衞反。本，或作「綴」，音同。此明雖得樂賜，而隨功德優劣（也）〔爲〕舞位行列也。綴謂纘列也。若諸侯治民勞苦，由君德薄，王賞之以樂，則舞人少，不滿，將去纘疏遠也。〉其治民佚者，其舞行級短。〈集解王肅曰：「遠以象民行之勞，近以象民行之逸。」　正義佚音逸。言若諸侯治民暇逸，由君德盛，王賞舞人多，則滿，將去纘促近也。庾蔚之云：「此爲虞夏禮也。虞猶淳，故可隨功賜樂；殷周漸澆，易生忿怨，不宜猶有優劣，是以同制。諸侯六佾，故與《周禮》不同也。」〉故觀其舞而知其德，〈正義觀其儛位人多少，去綴近遠，即知其君德薄厚也。〉聞其謚而知其行。〈集解鄭玄曰：「謚者行之迹。」　正義行音胡孟反。制死謚隨君德，故聞死謚則知生行。此一句比擬其舞也。〉大章，章之也；〈集解鄭玄曰：「堯樂名。言堯德章明。」　正義既生時舞則知德，死則聞謚驗行，故更引死後聞樂則知行事解之也。大章，堯樂也。章，明也。民樂堯德大明，故名樂曰大章，後人聞大章則知堯生時德大明。上章是堯德之明，下章是後明於堯德。《白虎通》云「大章，大明天地之道」。〉咸池，備也；〈集解鄭玄曰：「黃帝所作樂名，堯增脩而用之。咸，皆也。池之言施也，言德之無不施也。」王肅曰：「包容浸潤行化皆然，故曰備也。」〉韶，繼也；〈集解鄭玄曰：「舜樂名。言能繼堯之德。」〉夏，大也；〈集解鄭玄曰：「禹樂名。言禹能大堯舜之德。」〉殷周之樂盡也〈集解鄭玄曰：「言盡人事也。《周禮》曰『殷曰大濩，周曰大武』。」〉\n天地之道，寒暑不時則疾，〈正義此則樂施章第二段，明施樂須節也。既必須節，故引譬例。寒暑，天地之氣也。若寒暑不時，則民多疾疫也。〉風雨不節則饑。〈正義風雨，天事也。風雨有聲形，故爲事也。若飄灑淒厲，不有時節，則穀損民饑也。〉教者，民之寒暑也，〈集解鄭玄曰：「教謂樂也。」〉教不時則傷世。〈正義寒暑不時，既爲民疾苦；樂教不時，則傷世俗之化也。〉事者，民之風雨也，事不節則無功。〈正義風雨不節，則民饑饉；禮事不節，則治無功也。〉然則先王之爲樂也，以法治也，〈集解王肅曰：「作樂所以法其治行也。」〉善則行象德矣。〈集解王肅曰：「君行善，即臣下之行皆象君之德。」　正義此廣樂所以須節已。言先王爲樂必以法治，治善則臣下之行皆象君之德也。〉夫豢豕爲酒，〈集解鄭玄曰：「以穀食犬豕曰豢。爲，作也。」〉非以爲禍也；〈正義此言禮須節也。豢，養也。言前王豢犬豕及作酒之事，本以爲禮祀神祇，設賓客，和親族，禮賢能，而實非爲民作禍災也。〉而獄訟益煩，則酒之流生禍也。〈集解鄭玄曰：「小人飲之善酬，以致獄訟。」　正義此禮事也。言民得豢酒，無復節限，卒至沈酗鬬爭殺傷，而刑獄益生煩多，則是酒之流害生其禍也。〉是故先王因爲酒禮，一獻之禮，賓主百拜，〈集解鄭玄曰：「一獻，士飲酒之禮。百拜，以喻多也。」〉終日飲酒而不得醉焉，此先王之所以備酒禍也。故酒食者，所以合歡也。〈正義此結節功也。既防酒禍，故飲不醉爭，以特合歡適也。〉\n樂者，所以象德也；〈正義此樂施章第三段，明禮樂之所施各有本意，在於象德也。此言樂意也，言樂之所施於人，本有和愛之德。〉禮者，所以閉淫也。〈正義此言禮意也。言禮之所施於人，（大）〔本〕止邪淫過失也。〉是故先王有大事，必有禮以哀之；〈集解鄭玄曰：「大事謂死喪。」　正義民有喪則先王制衰麻哭泣之禮以節之，使其各遂哀情，是禮以哀之也。〉有大福，必有禮以樂之：〈正義樂音洛。大福，祭祀者慶也。民慶必歌舞飲食，庶羞之禮使不過，而各遂歡樂，是有以樂之也。〉哀樂之分，皆以禮終。〈正義分，扶問反。結二事。哀樂雖反，皆用禮節，各終其分，故云皆以禮終。〉\n樂也者，施也；禮也者，報也。〈集解鄭玄曰：「言樂出而不反，而禮有往來。」　正義施，式豉反。此第六段，樂象法章第五段，不以次第而亂升在此段，明禮樂用別也。庾蔚之云：「樂者，所以宣暢四氣，導達情性，功及物而不知其所報，即是出而不反，所以謂施也。禮者，所以通彼之意，故有往必有來，所以謂報也。」〉樂，樂其所自生；〈集解鄭玄曰：「自由也。」　正義此廣施也。樂名所起，由民下之心所樂生，非有所報也。〉而禮，反其所自始。〈正義此廣報也。反猶報也。禮生無名，但是事耳，隨時得質文之事而報之。〉樂章德，〈正義聞名知德，若大章是也。〉禮報情反始也。〈集解孫炎曰：「作樂者緣民所樂於己之德，若舜之民樂其紹堯，（也）周之民樂其伐紂，而作韶、武也。制禮者本己所由得民心，殷尚質，周尚文是也。」　正義禮報人情而制，隨質文之始也。〉所謂大路者，天子之輿也；〈正義此以下廣言禮以報爲體之事。輿，車也。大路，天子之車也。諸侯朝天子，脩其職貢，若有勳勞者，天子賜之大路也。〉龍旂九旒，天子之旌也；〈正義庾蔚之云：「龍旂九旒，上公之旌。」〉青黑緣者，天子之葆龜也；〈集解《公羊傳》曰：「龜青緣。」何休曰：「緣，甲𩑞也。千歲之龜青𩑞，明乎吉凶也。」　索隱葆與「寶」同，《史記》多作此字。《公羊傳》「寶龜青緣」，何休以緣爲甲𩑞，千歲之龜青𩑞，明于吉凶。𩑞音耳占反。　正義緣，以絹反。〉從之以牛羊之羣，則所以贈諸侯也。〈集解鄭玄曰：「贈諸侯，謂來朝將去，送之以禮也。」　正義合結上諸事，皆是天子送諸侯禮也。言五等諸侯朝畢反去，天子贈之大路龍旂寶龜，又送之以牛羊之羣也。〉\n樂也者，情之不可變者也；〈正義此第七章明樂之情，與之符達鬼神，合而不可變也。中有三段，一明禮樂情達鬼神也，二證禮樂達鬼神之事，三明識禮樂之本可尊也。前第六章明象。象必見情，故以樂主情。樂變則情變，故云情之不可變也。〉禮也者，理之不可易者也。〈集解鄭玄曰：「理猶事也。」　正義禮主事禮別也，故云事之不可易者也。〉樂統同，〈正義解情不變也。統，領也。同，和合之情者也。〉禮別異，〈集解鄭玄曰：「統同，同和合也。辨異，異尊卑之位。」　正義解事不可易也。禮別於尊卑之事也。〉禮樂之說貫乎人情矣。〈正義貫猶通也。言人情莫過於同異，而禮樂能統同辨異，故其說理能通人情。〉窮本知變，樂之情也；〈正義庾蔚之云：「樂能通和性分，使各不失其所，是窮自然之本也。使人不失其所守，是知變通之情也。」〉著誠去僞，禮之經也。〈正義著，竹慮反。去，丘呂反。著，明也。經，常也。著明誠信，違去詐僞，是禮之常行也。〉禮樂順天地之誠，〈正義見，胡練反。合明禮樂也。禮出於地，尊卑有序，是見地之情也。樂出於天，遠近和合，是見天之情也。〉達神明之德，〈正義達，通也。禮樂不失，則天降甘露，地出醴泉，是通於神明之德也。〉降興上下之神，〈集解鄭玄曰：「降，下也。興猶出也。」　正義樂六變，天神下；八變，地祇出：是興降上下之神。〉而凝是精粗之體，領父子君臣之節。〈集解鄭玄曰：「凝猶成也。精粗謂萬物大小也。領猶理治也。」〉\n是故大人舉禮樂，則天地將爲昭焉。〈正義爲，于僞反。昭音照。此樂情章第二段，明禮樂能通達鬼神之事。前既云能通鬼神，此明其事也。大人聖人與天地合德，故舉禮樂爲教，而天地從之大明也。〉天地欣合，陰陽相得，〈正義欣，喜也。合猶蒸也。禮樂化行，故天氣下，地氣蒸合，陰陽交會，故相得也。論體謂之天地，論氣謂之陰陽也。〉煦嫗覆育萬物，〈集解鄭玄曰：「氣曰煦，體曰嫗。」〉然后草木茂，區萌達，〈集解鄭玄曰：「屈生曰區。」　正義區音勾。草木據其成體之茂，區萌據其新牙，故曰達。達猶出也。曲出曰區，菽豆之屬；直出曰萌，稻稷之屬也。〉羽翮奮，角觡生，〈集解鄭玄曰：「無䚡曰觡。」　索隱牛羊有䚡曰角，麋鹿無䚡曰觡。　正義觡，加客反。羽翮，鳥也。角觡，獸也。鳥獸得天地覆育煦嫗，故飛者則奮翅翮，走者則生角觡也。〉蟄蟲昭穌，〈集解鄭玄曰：「昭，曉也。凡蟄蟲以發出爲曉，更息曰蘇。」　正義蟄蟲得陰陽煦嫗，故皆出地上，如夜得曉，如死更有氣也。〉羽者嫗伏，毛者孕鬻，〈集解鄭玄曰：「孕，任也。鬻，生也。」　正義伏，房富反。羽，鳥也。毛，獸也。二氣既交，萬物生乳，故鳥生卵嫗伏之，獸懷孕而生育之也。〉胎生者不殰而卵生者不殈，〈集解鄭玄曰：「內敗曰殰。殈猶裂也。」　正義殰音讀。殈音呼覓反。胎生，獸也。卵生，鳥也。懷任在內而死曰殰，卵坼不成子曰殈。今和氣不殰殈也。〉則樂之道歸焉耳。〈集解孫炎曰：「樂和陰陽，故歸此也。」　正義庾蔚之云：「一論天地二氣，萬物各得其所，乃歸於樂耳。」〉\n樂者，非謂黃鍾大呂弦歌干揚也，〈集解鄭玄曰：「揚，鉞也。」　索隱鄭玄曰：「干，楯也。揚，鉞也。」則揚與鍚同。皇侃以揚爲舉，恐非也。　正義此樂情章第三段，明識禮樂本者爲尊，識末者爲卑，黃鍾大呂之屬，故云非謂也。揚，舉也，謂舉楯以舞也。〉樂之末節也，〈正義黃鍾已下，是樂之末節也。〉故童者舞之；〈正義末事易之，不足貴重，故使童子小兒儛奏之也。〉布筵席，陳樽俎，列籩豆，以升降爲禮者，〈正義此亦明末也。用禮之本在著誠去僞，安上理民，不在鋪筵席樽俎，升降爲禮之事也。〉禮之末節也，〈正義布筵以下，是禮之末節也。〉故有司掌之。〈集解鄭玄曰：「言禮樂之本由人君也。禮本著誠去僞，樂本窮本知變。」　正義有司，典禮小官也。末節事易解，不爲可重，故小官掌其事也。〉樂師辯乎聲詩，故北面而弦；〈集解王肅曰：「但能別聲詩，不知其義，故北面而弦。」鄭玄曰：「弦謂鼓琴瑟。」　正義此更引事證樂師曉樂者辯別聲詩。聲謂歌也。言樂師雖能別歌詩，並是末事，故北面，言坐處卑也。〉宗祝辯乎宗廟之禮，故後尸；〈集解鄭玄曰：「後尸，居後贊禮儀也。此言知本者尊，知末者卑。」　正義此禮事也。宗祝，太祝，即有司之屬也。雖能分別正宗廟之禮，然佐於尸而非爲敬之主，爲卑，故在尸後也。〉商祝辯乎喪禮，〈集解鄭玄曰：「商祝，祝習商禮者，商人教以敬於接神。」〉故後主人。〈正義商祝者，殷商之神祝，習商家神禮以相佐喪事，故云辯喪禮。其雖掌喪事而非發喪之主，故在主人後，言立處賤也。〉是故德成而上，〈正義上謂堂上也。德成謂人君禮樂德成則爲君，故居堂上，南面，尊之也。〉蓺成而下；〈正義下，堂下也。藝成謂樂師伎藝雖成，唯識禮樂之末，故在堂下，北面，卑之也。〉行成而先，〈正義行，胡孟反。先猶前也，尸及喪主也。行成謂尸尊而人孝，故爲行成。〉事成而後。〈集解鄭玄曰：「德，三德也。行，三行也。蓺，才伎也。先謂位在上也，後謂位在下也。」　正義事爲劣，故爲在宗、商二祝也。識尸及主人後也。〉是故先王有上有下，有先有後，然后可以有制於天下也。〈集解鄭玄曰：「言尊卑備，乃可制作以爲治。」　正義故先王使上下前後尊卑分，乃可制禮作樂，以班於天下也。如周公六年乃爲禮也。〉\n樂者，聖人之所樂也，〈正義此樂施章第三段後也，誤在此。「閉淫」之後，又用此章廣爲象其德，故云聖人之所以觀德也。〉而可以善民心。其感人深，其風移俗易，故先王著其教焉。〈集解鄭玄曰：「謂立司樂以下，使教國子也。」〉\n夫人有血氣心知之性，〈正義此第五章名樂言，明樂歸趣之事。中有三段：一言人心隨王之樂也，二明前王制正樂化民也，三言邪樂不可化民也。前既以施人，人必應之，言其歸趣也。此言人心隨王之樂也。夫人不生則已，既已生，必有血氣心知之性也。〉而無哀樂喜怒之常，〈正義性合五常之行，有喜怒哀樂之分，但其發無常，時隨外境所觸，故亦無常也。〉應感起物而動，〈正義解所有四事之由也。緣外物來感心，心觸感來，起動應之，故有上四事也。〉然后心術形焉。〈集解鄭玄曰：「言在所以感之也。術，所由也。形猶見也。」〉是故志微焦衰之音作，〈集解鄭玄曰：「志微，意細也。吳公子札曰『其細已甚』。」〉而民思憂；〈正義殺音所界反，又色例反。思音先利反。此以下皆言心樂感而應見外事也。若人君叢脞，情志細劣，其樂音噍戚殺急，不舒緩也。音既局促，故民應之而憂也。〉嘽緩慢易繁文簡節之音作，〈集解鄭玄曰：「簡節少易也。」〉而民康樂；〈正義嘽，昌單反。易，以豉反。樂音洛。嘽，綽也。緩，和也。慢，疏也。繁，文多也。康，和；樂，安也。言人君道德綽和疏易，則樂音多文采與節奏簡略，而下民所以安。〉粗厲猛起奮末廣賁之音作，〈集解王肅曰：「粗厲，亢厲；猛起，發揚；奮末，浸疾；廣賁，廣大也。」〉而民剛毅；〈正義粗音麄。賁，房粉反，又音墳。粗，略也。厲，嚴也。猛，剛；起，動也。末，支體也。廣，大也。賁，氣充也。言人君若性麄嚴剛動而四支奮躍，則樂充大，民應之，所以剛毅也。〉廉直經正〈集解孫炎曰：「經，法也。」　索隱孫炎曰：「經，法也。」今禮本作「勁」。〉莊誠之音作，而民肅敬；〈正義經音勁。言人君廉直勁而剛正，則樂音矜嚴而誠信，民應之，所以肅敬也。〉寬裕肉好〈集解王肅曰：「肉好，言音之洪美。」　索隱王肅曰：「肉好言音之洪潤。」〉順成和動之音作，而民慈愛；〈正義肉，仁救反。好，火到反。肉，肥也，謂音如肉之肥。言人君寬容肥好，則樂音順成而和動，民應之，所以慈愛也。〉流辟邪散狄成滌濫之音作，〈集解王肅曰：「狄成，言成而似夷狄之音也。滌，放盪；濫，僭差也。」　索隱王肅曰：「狄成，言成而似夷狄之音也。」〉而民淫亂。〈正義辟，疋亦反。邪音斜。狄音惕。狄，滌，皆往來疾速也。往來速而成，故云狄成；往來疾而僭濫，故云滌濫也。言君上流淫縱僻，回邪放散，則樂音有往來速疾僭差之響，故民應之而淫亂也。心本無此六事，由隨樂而起也。〉\n是故先王本之情性，〈正義此樂言章第二段也。前言民隨樂變，此言先王制正樂化民也。言聖人制樂，必本人之性情也。〉稽之度數，制之禮義，〈正義稽，考也。制樂又考天地度數爲之，如律呂應十二月，八音應八風之屬也。〉合生氣之和，道五常之行，〈集解鄭玄曰：「生氣，陰陽也。五常，五行也。」　正義道音導。行，胡孟反。合，應也。〉使之陽而不散，陰而不密，〈集解鄭玄曰：「密之言閉也。」　正義陽謂稟陽氣多人也。陽氣舒散，人稟陽多則奢；陰氣閉密，人稟陰多則縝密。今以樂通二者之性，皆使中和，故陽者不散，陰者不密也。〉剛氣不怒，柔氣不懾，〈集解鄭玄曰：「懾猶恐懼也。」　正義懾，之涉反，懼也。性剛者好怒，柔者好懼。今以樂和，使各得其所，不至怒懼也。〉四暢交於中而發作於外，〈正義四，陰、陽、剛、柔也。暢，通也。交，互也。中，心也。今以樂調和四事，通暢交互於中心，而行用舉動發於外，不至散密怒懾者也。〉皆安其位而不相奪也。〈正義此結樂爲本情性之事也。閉陽開陰，抑剛引柔，悉使中庸，故天下安其位，無復相侵奪之也。〉然后立之學等，〈集解鄭玄曰：「等，差也。各用其材之差學之也。」　正義前用樂陶情和暢，然後乃以樂語樂舞二事教之，民各隨己性才等差而學之，以備分也。〉廣其節奏，省其文采，〈集解鄭玄曰：「廣，增習之也。省猶審（習之）也。文采謂節奏合也。」〉以繩德厚也。〈集解鄭玄曰：「繩猶度也。」王肅曰：「繩，法也。法其德厚也。」〉類小大之稱，〈集解孫炎曰：「作樂器大小稱十二律。」　索隱類，今禮作「律」。孫炎曰「作樂器小大稱十二律」也。〉比終始之序，〈集解鄭玄曰：「始於宮，終於羽。」〉以象事行，〈集解鄭玄曰：「宮爲君，商爲臣。」〉使親疏貴賤長幼男女之理皆形見於樂：〈正義此結本人之情，以下緣本而教親疏。以下之理悉章著樂功，使閒者皆知而見輯睦情也。〉故曰「樂觀其深矣」。〈正義此引古語證觀感人之深矣。〉\n土敝則草木不長，水煩則魚鼈不大，〈正義此樂言章第三段，言邪樂不可化民。將言邪樂之由，故此前以天地爲譬，此以地爲譬也。敝猶勞熟，煩猶數攪動也。土過勞熟，水過撓動，則草木魚鼈不長大也。〉氣衰則生物不育，〈正義此以天譬也。氣者，天時氣也。氣者衰微，則生物不復成遂也。〉世亂則禮廢而樂淫。〈正義此合譬也。世謂時世。亂，其禮不備，樂不節，故流淫過度。水土勞敝，則草木魚鼈不長大，如時世濁亂之禮樂，不可爲化矣。〉是故其聲哀而不莊，樂而不安，〈正義樂音洛。此證樂淫之事也。淫樂則聲哀而無莊，故雖奏以自樂，必致傾危，非自安之道，故云樂而不安。若關雎「樂而不淫，哀而不傷」，則是有莊敬而安者也。〉慢易以犯節，〈正義易，以豉反。言無莊敬〔也〕。慢易（也）無節奏，故云犯節也。即是哀而不莊也。〉流湎以忘本。〈正義湎音沔。靡靡無窮，失於終止，故言忘本，即樂而不安之義也。〉廣則容姦。〈正義言淫慝禮樂，聲無節也。廣，聲緩也。容，含也。其聲緩者，則含容姦僞也。〉狹則思欲，〈集解王肅曰：「其音廣大，則容姦僞；其狹者，則使人思利欲也。」　正義狹，聲急也。其聲急者，則思欲攻之也。〉感滌蕩之氣而滅平和之德，〈正義感，動也。言此惡樂能動善人滌蕩之善氣，使失其所，而滅善人平和之德也。〉是以君子賤之也。〈正義君子用樂調和，是故賤於動滅平和之氣也。〉\n凡姦聲感人而逆氣應之，〈正義此第六章名樂象也。本第八，失次也。明人君作樂，則天地必法象應之。中有五段：一明淫樂正樂俱能成象；二明君子所從正樂；三明邪正皆有本，非可假僞；四證第三段有本不僞之由；五明禮樂之用。前有證，故明其用別也。今此明淫正二樂俱能成象，故先言淫樂爲習應人事也。言君奏姦聲之樂以感動人民，則天地應之而生逆亂之氣也。〉逆氣成象〈集解鄭玄曰：「成象謂人樂習之也。」〉而淫樂興焉。〈正義興，生也。若逆氣流行於世而民又習之爲法，故云成象。既習亂爲法，故民之樂聲生於淫佚也。〉正聲感人而順氣應之，順氣成象而和樂興焉。〈正義言順氣流行，民習成法，故樂聲亦生於和也。〉倡和有應，〈正義倡音昌尚反。和，胡臥反。君唱之，天地和之，民應之，故云唱和有應也。〉回邪曲直各歸其分，〈正義分，房問反。此是有應也。回邪，不正也。曲，折也。直，不邪也。言相應和，表直影正，表曲影邪，各歸其分也。〉而萬物之理以類相動也。〈正義姦聲致慝，正響招順，是以天下萬物之理，各隨君善惡，以類而相動也。〉\n是故君子反情以和其志，〈集解鄭玄曰：「反猶本也。」　正義此樂象章第二段也，明君子從正樂也。君子，人君也。反猶本也。民下所習既從於君，故君宜本情，不使流宕，以自安和其志也。〉比類以成其行。〈正義行，胡孟反。萬物之理以類相動，故君子比於正類以成己行也。〉姦聲亂色不留聰明，淫樂廢禮不接於心術，惰慢邪辟之氣不設於身體，〈正義此以下皆反情性之類事也。術，道也。既本情和志，又比類成行，故姦聲亂色不留視聽，淫樂穢禮不與心道相接，惰慢邪僻不設置己身也。聲色是事，故云聰明，而氣無形，故於身爲設也。〉使耳目鼻口心知百體皆由順正，以行其義。〈正義百體謂身體百節。既不行姦亂已下諸事，故能使諸行並由順正以行其德，美化其天下也。不留聰明於姦聲亂色，故耳目得順正也。不用心術接淫慝禮樂，故心知得順正也。不設身於邪僻，故百體得順正也。不言鼻口者，嗜不一也，亦因戒臭味順正也。〉然后發以聲音，文以琴瑟，〈正義其身已正，故然後乃可制樂爲化，故用歌之音聲內發己之德，用琴瑟之響外發己之行。歌者在上，此是堂上之樂，故前明之也。〉動以干戚，飾以羽旄，從以簫管，〈正義又用干戚羽旄簫管，從而播之。絲竹在下，此是堂下之樂，故後明之也。〉奮至德之光，〈索隱孫炎曰：「至德之光，天地之道也。」〉動四氣之和，〈索隱孫炎曰：「四氣之和，四時之化。」〉以著萬物之理。〈集解孫炎曰：「奮，發也。至德之光，天地之道也。四氣之和，四時之化也。著猶誠也。」〉是故清明象天，廣大象地，終始象四時，周旋象風雨；〈集解王肅曰：「清明廣大，終始周旋，皆樂之節奏容儀發動也。」　正義歷解樂所以能通天地。言歌聲清明，是象天氣也。廣大謂鐘鼓有形質，是象地形也。謂奏歌周而復始，如四時循環也，若樂六變九變是也。謂舞人迴旋，如風雨從天而下。〉五色成文而不亂，八風從律而不姦，百度得數而有常；〈集解鄭玄曰：「五色，五行也。八風從律，應節至也。百度，百刻也。言日月晝夜不失正也。」王肅曰：「至樂之極，能使然耳。」〉小大相成，〈正義大小謂月晦小大相通以成歲也。賀瑒云：「十二月律互爲宮羽而相成也。」〉終始相生，〈正義歲月終而更始也。賀瑒云：「五行宮商，迭相爲終始也。」〉倡和清濁，代相爲經。〈集解鄭玄曰：「清謂蕤賓至應鐘也。濁謂黃鍾至仲呂也。」　正義代，更也。經，常也。日月半歲陰陽更相爲常也，即還相爲宮也。〉故樂行而倫清，〈集解鄭玄曰：「倫謂人道也。」　正義謂上正樂之行也，謂下事張本也，即樂行之事也。由正樂既行，故人倫之道清也。〉耳目聰明，〈正義不視聽姦亂，故視聽聰明。〉血氣和平，〈正義口鼻心知百體皆由從正，故血氣和平。〉移風易俗，天下皆寧。〈正義既皆由從正以行其義，故風移俗革，天下陰陽皆安寧。移是移徙之名，易是改易之稱也。文王之國自有文王之風，桀紂之邦亦有桀紂之風。桀紂之後，文王之風被於紂民，易前之惡俗，從今之善俗。上行謂之風，下習謂之俗。〉故曰「樂者樂也」。〈正義引舊語樂名，廣證前事也。前事邪正之樂雖異，並是其人所樂，故名曰樂也。〉君子樂得其道，〈正義雖其人所樂而名爲樂，而人心不同，故所樂有異（有異）而名通，故皆名樂。君子，堯舜也。道謂仁義，故制樂亦仁義也。〉小人樂得其欲。〈正義小人，桀紂也，人欲，邪淫也。〉以道制欲，則樂而不亂；〈正義若君子在上，小人在下，君子樂用仁義以制小人之欲，則天下安樂而不敢爲亂也。〉以欲忘道，則惑而不樂。〈集解鄭玄曰：「道謂仁義也，欲謂邪淫也。」　正義若小人在上，君子在下，則小人肆縱其慾，忘正道，而天下從化，皆爲亂惑，不得安樂。〉是故君子反情以和其志，〈正義若以道制欲則是君子，以欲忘道則爲小人，故君子之人本情脩性以和其志，不使逐欲忘道，反情以至其行也。〉廣樂以成其教，〈正義內本情和志而外又廣於樂，以成其教，然後發以聲音，以著萬物之理也。〉樂行而民鄉方，〈集解鄭玄曰：「方猶道也。」　正義君上內和志行，樂教流行，故民皆向君子之道，即仁義制欲者，故樂行而倫清，以至天下安寧也。〉可以觀德矣。〈正義結樂使人知上之事，故觀知其德也。〉\n德者，性之端也；〈正義此樂象章第三段，明邪正有本，皆不可僞也。德，得理也。性之端，本也。言人稟生皆以得理爲本也。〉樂者，德之華也；〈正義得理於內，樂爲外，故云德華也。〉金石絲竹，樂之器也。〈正義歷解飾所須也。樂爲德華，若莫之能用，故須金石之器也。〉詩，言其志也；〈正義前金石爲器，須用詩述申其志，志在心，不術不暢，故用詩述之也。〉歌，詠其聲也；〈正義若直述其志，則無醞藉之美，故又長言歌詠，使聲音之美可得而聞之也。〉舞，動其容也：〈正義若直詠歌未暢，故又舉手蹈足以動其形容也。〉三者本乎心，然后樂氣從之。〈正義三者，志、聲、容也。樂氣，詩、歌、舞也。君子前有三德爲本乎心，後乃詩歌舞可觀，故云然後樂氣從之也。〉是故情深而文明，〈正義德爲性本，故曰情深也。樂爲德華，故云文明。〉氣盛而化神，〈正義歌、舞、蹈，樂氣從之，故云氣盛。天下咸寧，故曰化神也。〉和順積中而英華發外，唯樂不可以爲僞。〈集解鄭玄曰：「三者，本志也，聲也，容也。言無此本於內，則不能爲樂耳。」　正義內外符合而無有虛假，不可以爲僞也。〉\n樂者，心之動也；〈正義此樂象章第四段也，明證前第三段樂本之事。緣有前境可樂，而心動應之，故云樂者心之動也。〉聲者，樂之象也；〈正義象，法也。樂舞無聲則不彰，故聲爲樂之法也。〉文采節奏，聲之飾也。〈正義若直有聲而無法度，故須文采節奏，聲之儀飾也。〉君子動其本，〈正義本，德也。心之動必應德也。〉樂其象，〈正義德行必應法也。〉然后治其飾。〈正義飾，文采節奏也。前動心有德，次行樂有法，然後乃理其文飾也。〉是故先鼓以警戒，〈集解鄭玄曰：「將奏樂，先擊鼓以警戒衆也。」　正義此引武王伐紂之事，證前有德後有飾也。武王聖人，是前有德也；而用此節奏，是後有飾也。先鼓者，爲武王伐紂，未戰之前，鳴皮鼓以警戒，使軍眾逆備也。今作武樂者，未奏之前鳴皮鼓以敕人使豫備具也，是明志後有事也。〉三步以見方，〈集解鄭玄曰：「將舞必先三舉足，以見其舞之漸也。」王肅曰：「舞武樂三步爲一節者，以見伐道也。」　正義見，胡練反。三步，足三步也。見方謂方戰也。武王伐紂，未戰之前，兵士樂奮其勇，出軍陣前三步，示勇氣方將戰也，今作樂象之。纘列畢而儛者將欲儛，先舉足三頓爲步，以表方將儛之勢也。〉再始以著往，〈集解鄭玄曰：「武舞再更始，以明伐紂時再往也。」　正義著，竹慮反。再始謂兩過爲始也。著，明也。文王受命十一年，而武王除喪，軍至孟津觀兵，曰「紂未可伐也」，乃還師，是一始也。至十三年，更興師伐之，是再始也。今舞武者，前成列將欲舞而不儛，是一始也。去復更來，是二過始，明象武王再往，故云再始著往也。〉復亂以飭歸，〈集解鄭玄曰：「謂鳴鐃而退，明以整歸也。」　正義復者，伏也。飭音勑。復亂者，紂凶亂而安復之。飭歸者，武王伐紂勝，鳴金鐃整武而歸也。以去奏皮鼓，歸奏金鐃者，皮，文也，金，武也，初示文德，使紂自改之則不伐，紂既不改，因而用兵，用兵既竟，故鳴金鐃而歸，示用已竟也。今奏武儛，初皮鼓警眾，末鳴鐃以歸，象伐紂已竟也。鐃，鐙鐸也。〉奮疾而不拔，（也）〈集解王肅曰：「舞雖奮疾而不失節，若樹木得疾風而不拔。」　正義謂舞形也。奮，迅；疾，速也。拔，傾側也。伐紂時士卒歡喜，奮迅急速，以尚威勢，猛而不傾側也。今武舞亦奮迅急而速，不傾倒象。〉極幽而不隱。〈集解鄭玄曰：「極幽謂歌也。」　正義皆謂文采節奏也。〉獨樂其志，不厭其道；〈集解王肅曰：「樂能使仁人獨樂其志，不厭倦其道也。」　正義言武王諸將，人各忻悅，象武王有德，天下之志並無厭（干戈）〔仁義〕君臣之道。〉備舉其道，不私其欲。〈正義緣人人不厭，故作樂者事事法之。欲備舉武王之道耳，非爲私情之所欲也。〉是以情見而義立，〈正義不厭武王之道，其情既見，則不私其欲，義亦立也。〉樂終而德尊；〈正義爲樂之理既終，是象德之事，其德亦尊顯也。〉君子以好善，小人以息過：〈正義樂理周足，象德可尊，以此教世，何往而不可，君子聞之則好善，小人聞之則改過也。〉故曰「生民之道，樂爲大焉」。〈正義此引舊語，結樂道之爲大。〉\n君子曰：禮樂不可以斯須去身。〈正義此第十章名爲樂化章第十，以化民，故次賓牟賈成第十也。其章中皆言樂陶化爲善也。凡四段：一明人生禮樂恆與己俱也；二明禮樂不可偏用，各有一失也；三明聖人制禮作樂之由也；四明聖人制禮作樂，天下服從。此初段，人生禮樂恆與己俱也。恆故能化，化故在前也，引君子之言以張本也。斯須，俄頃也。失之者死，故俄頃不可去身者也。〉致樂以治心，〈集解鄭玄曰：「致猶深審也。樂由中出，故治心也。」〉則易直子諒之心油然生矣。〈集解王肅曰：「易，平易；直，正直；子諒，愛信也。」鄭玄曰：「油，新生好貌。」〉易直子諒之心生則樂，樂則安，安則久，久則天，天則神。天則不言而信，神則不怒而威。〈集解鄭玄曰：「若善心生則寡於利欲，寡於利欲則樂矣。志明行成，不言而見信，如天也；不怒而見畏，如神也。」〉致樂，以治心者也；〈正義結所由也。有威信，由於深審樂以結心之故。〉致禮，以治躬者也。〈正義前明樂治心，今明禮檢迹。若深審於禮以治身，則莊敬也。鄭玄云「禮自外作，故治身也。」〉治躬則莊敬，莊敬則嚴威。〈集解鄭玄曰：「禮自外作，故治身也。」　正義既身莊敬儼然，人望而畏之，是威嚴也。治內難見，發明樂句多；治外易觀，發明禮句少，而又結也。〉心中斯須不和不樂，而鄙詐之心入之矣；〈集解鄭玄曰：「謂利欲生也。」〉外貌斯須不莊不敬，而慢易之心入之矣。〈集解鄭玄曰：「易，輕易也。」〉故樂也者，動於內者也；禮也者，動於外者也。樂極和，禮極順。內和而外順，則民瞻其顏色而弗與爭也，望其容貌而民不生易慢焉。德煇動乎內而民莫不承聽，理發乎外而民莫不承順，〈集解鄭玄曰：「德煇，顏色潤澤也。理，容貌進止也。」孫炎曰：「德煇，明惠也。理，言行也。」〉故曰「知禮樂之道，舉而錯之天下無難矣」。〈正義錯，七故反。引舊證民莫不承聽，莫不承順也。聖王有能詳審極致禮樂之道，舉而措之於天下，天下悉從，無難爲之事也。〉\n樂也者，動於內者也；禮也者，動於外者也。〈正義此樂化章第二段也。明禮樂不可偏用，各有一失，既方明所失，故前更言其所發外內不同也。動亦感觸。〉故禮主其謙，〈集解鄭玄曰：「人所倦也。」王肅曰：「自謙損也。」　索隱王肅曰：「自謙慎也。」〉樂主其盈。〈集解鄭玄曰：「人所懽也。」王肅曰：「充氣志也。」〉禮謙而進，以進爲文；〈集解鄭玄曰：「進者謂自勉強也。文猶美也，善也。」王肅曰：「禮自減損，所以進德修業也。」〉樂盈而反，以反爲文。〈集解鄭玄曰：「反謂自抑止也。」王肅曰：「樂充氣志而反本也。」〉禮謙而不進，則銷；樂盈而不反，則放。〈集解鄭玄曰：「放淫於聲樂，不能止也。」〉故禮有報〈集解孫炎曰：「報謂禮尚往來，以勸進之。」王肅曰：「禮自減損，而以進爲報也。」〉而樂有反。〈集解孫炎曰：「反謂曲終還更始。」　索隱孫炎曰「反謂曲終還更始」也。〉禮得其報則樂，樂得其反則安。禮之報，樂之反，其義一也。〈集解鄭玄曰：「俱起立於中，不銷不放。」〉\n夫樂者樂也，人情之所不能免也。〈正義此樂化章第三段也。明聖人所以制樂，由人樂於歌舞，故聖人制樂以和樂之，故云樂者樂也。但懽樂是人所貪，貪不能自止，故云人情也。〉樂必發諸聲音，形於動靜，人道也。〈集解鄭玄曰：「人道，人之所爲也。」〉聲音動靜，性術之變，盡於此矣。〈集解鄭玄曰：「不可過。」〉故人不能無樂，樂不能無形。〈集解鄭玄曰：「形，聲音動靜也。」〉形而不爲道，不能無亂。先王惡其亂，故制雅頌之聲以道之，使其聲足以樂而不流，使其文足以綸而不息，〈集解鄭玄曰：「文，篇辭也。息，銷也。」〉使其曲直繁省廉肉節奏，〈集解鄭玄曰：「曲直，歌之曲折；繁省廉肉，聲之洪殺也。」〉足以感動人之善心而已矣，不使放心邪氣得接焉，是先王立樂之方也。〈集解鄭玄曰：「方，道也。」〉是故樂在宗廟之中，君臣上下同聽之，則莫不和敬；在族長鄉里之中，長幼同聽之，則莫不和順；在閨門之內，父子兄弟同聽之，則莫不和親。故樂者，審一以定和，比物以飾節，節奏合以成文，〈集解鄭玄曰：「審一，審其人聲也。比物謂雜金革土匏之屬以成文，五聲八音克諧，相應和也。」〉所以合和父子君臣，附親萬民也，是先王立樂之方也。故聽其雅頌之聲，志意得廣焉；〈正義前云先王制之聲音，形於動靜，故此證其事也。此是發於聲音也。民聽正聲，得益盛德之美，志意得廣大也。〉執其干戚，習其俯仰詘信，容貌得莊焉；行其綴兆，〈集解鄭玄曰：「綴，表也，所以表行列也。」〉要其節奏，〈集解鄭玄曰：「要猶會也。」〉行列得正焉，進退得齊焉。故樂者天地之齊，中和之紀，〈集解鄭玄曰：「紀，總要之名。」〉人情之所不能免也。\n夫樂者，先王之所以飾喜也；〈正義此樂化章第四段也。明樂唯聖人在上者制作，天下乃從服也。若內有喜，則外歌舞以飾之，故云先王以樂飾喜也。〉軍旅鈇鉞者，先王之所以飾怒也。故先王之喜怒皆得其齊矣。喜則天下和之，怒則暴亂者畏之。先王之道禮樂可謂盛矣。\n魏文侯問於子夏曰：〈正義此章第八，明文侯問也。文侯故晉大夫畢萬之後，見子夏而問於樂也。〉「吾端冕而聽古樂〈集解鄭玄曰：「端，玄衣也。古樂，先王之正樂。」　正義此文侯問事也。端冕謂玄冕。凡冕服，其制正幅袂二尺二寸，故稱端也。著玄冕衣與玄端同色，故曰端冕聽古樂也。此當是廟中聽樂。玄冕，祭服也。〉則唯恐臥，聽鄭衞之音則不知倦。敢問古樂之如彼，何也？新樂之如此，何也？」\n子夏答曰：「今夫古樂，進旅而退旅，〈集解鄭玄曰：「旅猶俱也。俱進俱退，言其齊一也。」　正義子夏之答凡有三，初則舉古禮，次新樂以酬問意，又因更別說以誘引文侯，欲使更問也。此是答述古樂之情。旅，眾也。〉和正以廣，〈集解鄭玄曰：「無姦聲也。」〉弦匏笙簧合守拊鼓，〈集解鄭玄曰：「合，皆也。言眾皆待擊鼓乃作也。拊者，以韋爲表，裝之以穅也。」　正義拊音敷武反。拊，一名相。亦奏古笙樂也。弦，琴也。匏，瓠屬也，四十六簧；笙十九至十三簧也。簧，施於匏笙之管端者也。合，會也。守，待也。拊者，皮爲之，以穅實如革囊也，用手撫之鼓也。言奏弦匏笙簧之時，若欲令堂上作樂則撫拊，堂上樂工聞撫拊乃弦歌也。若欲令堂下作樂則擊鼓，堂下樂工聞鼓乃吹管播樂也。言弦匏笙簧皆待拊爲節，故言會守拊鼓也。〉始奏以文，止亂以武，〈集解鄭玄曰：「文謂鼓，武謂金也。」〉治亂以相，訊疾以雅。〈集解孫炎曰：「整其亂行，節之以相；赴敵迅疾，趨之以雅。」鄭玄曰：「相即拊也，亦以節樂。雅亦樂器名，狀如漆筩，中有椎。」〉君子於是語，於是道古，修身及家，平均天下：此古樂之發也。今夫新樂，進俯退俯，〈集解鄭玄曰：「俯猶曲也。言不齊一也。」　正義此第二述雜樂也。俯，曲也。新樂行列不齊，進退曲也。〉姦聲以淫，溺而不止，〈集解王肅曰：「姦聲淫，使人溺而不能自止。」〉及優侏儒，〈集解王肅曰：「俳優短人也。」〉獶雜子女，不知父子。〈集解鄭玄曰：「獶，獼猴也。言舞者如獼猴戲，亂男女尊卑也。」〉樂終不可以語，不可以道古：此新樂之發也。〈正義此結新樂答也。〉今君之所問者樂也，所好者音也。〈正義此第三段，誘引文侯更問前故說此句，言文侯所問乃是樂，而好鏗鎗之音，非律呂克諧之正樂也。〉夫樂之與音，相近而不同。」〈集解鄭玄曰：「鏗鎗之類皆爲音，應律乃爲樂。」〉\n文侯曰：「敢問如何？」〈集解鄭玄曰：「欲知音樂異意。」〉\n子夏答曰：「夫古者天地順而四時當，〈正義當，丁浪反。此答古樂之由也。天地從，四時當，聖人在上故也。〉民有德而五穀昌，疾疢不作而無祅祥，此之謂大當。〈集解鄭玄曰：「當謂不失其所也。」〉然后聖人作爲父子君臣以爲之紀綱，紀綱既正，天下大定，天下大定，然后正六律，和五聲，弦歌詩頌，此之謂德音，德音之謂樂。詩曰：『莫其德音，其德克明，克明克類，克長克君。王此大邦，克順克俾。〈集解鄭玄曰：「德正應和曰莫。照臨四方曰明。勤施無私曰類。教誨不倦曰長。慶賞刑威曰君。慈和徧服曰順。俾當爲『比』，擇善而從之曰比。」〉俾於文王，其德靡悔。既受帝祉，施于孫子。』此之謂也。〈集解鄭玄曰：「施，延也。言文王之德皆能如此，故受天福，延及後世。」〉今君之所好者，其溺音與？」〈集解鄭玄曰：「言無文王之德，則所好非樂。」〉\n文侯曰：「敢問溺音者何從出也？」\n子夏答曰：「鄭音好濫淫志，〈集解鄭玄曰：「濫，濫竊姦聲也。」　正義子夏歷述四國之所由以答文侯也。〉宋音燕女溺志，〈集解王肅曰：「燕，歡悅。」〉衞音趣數煩志，〈集解孫炎曰：「趣數，音促速而數變也。」鄭玄曰：「煩，勞也。」〉齊音驁辟驕志，四者皆淫於色而害於德，是以祭祀不用也。〈集解鄭玄曰：「言四國出此溺音。」〉詩曰：『肅雍和鳴，先祖是聽。』夫肅肅，敬也；雍雍，和也。夫敬以和，何事不行？〈集解鄭玄曰：「古者樂敬且和，故無事而不用，溺音無所施。」〉爲人君者，謹其所好惡而已矣。君好之則臣爲之，上行之則民從之。詩曰：『誘民孔易』，此之謂也。〈集解鄭玄曰：「誘，進也。孔，甚也。言民從君之所好惡，進之於善無難也。」〉然后聖人作爲鞉鼓椌楬壎篪，〈集解鄭玄曰：「椌楬謂柷敔。」　索隱壎，以土爲之，大如鵝子，形似錘，吹之爲聲。箎，以竹爲之，六孔，一孔上出名翹，橫吹之，今之橫笛是也。《詩》云「伯氏吹壎，仲氏吹篪」是也。〉此六者，德音之音也。〈集解鄭玄曰：「六者爲本，以其聲質。」〉然后鐘磬竽瑟以和之，干戚旄狄以舞之。此所以祭先王之廟也，所以獻醻酳酢也，所以官序貴賤各得其宜也，〈集解鄭玄曰：「官序貴賤，謂尊卑樂器列數有差。」〉此所以示後世有尊卑長幼序也。鐘聲鏗，鏗以立號，〈集解鄭玄曰：「號令，所以警眾也。」王肅曰：「鐘聲高，故以之立號也。」〉號以立橫，〈集解鄭玄曰：「橫，充也。謂氣作充滿。」〉橫以立武。君子聽鐘聲則思武臣。石聲硜，〈集解王肅曰：「聲果勁。」〉硜以立別，〈集解鄭玄曰：「謂分明於節義。」〉別以致死。君子聽磬聲則思死封疆之臣。絲聲哀，哀以立廉，〈集解鄭玄曰：「廉，廉隅。」〉廉以立志。君子聽琴瑟之聲則思志義之臣。竹聲濫，〈集解王肅曰：「濫，會諸音。」〉濫以立會，會以聚眾。君子聽竽笙簫管之聲則思畜聚之臣。鼓鼙之聲讙，讙以立動，動以進眾。君子聽鼓鼙之聲則思將帥之臣。〈集解鄭玄曰：「聞讙囂則人意動作也。」〉君子之聽音，非聽其鏗鎗而已也，彼亦有所合之也。」〈集解鄭玄曰：「以聲合己志。」〉\n賓牟賈侍坐於孔子，〈正義此第九章。名賓牟賈問者，蓋孔子之問本爲牟賈而設，故云牟賈問也。〉孔子與之言，及樂，曰：「夫武之備戒之已久，何也？」〈集解鄭玄曰：「武謂周舞也。備戒，擊鼓警眾也。」　正義此孔子問牟賈及樂之事，凡問有五，此其一也。備戒者，謂將欲作樂前鳴鼓警戒，使樂人各備容儀。言初欲奏樂時既已備戒，使有節奏，故令武儛者備戒已久。疑其遲久，故問之也。〉\n答曰：「病不得其眾也。」〈集解鄭玄曰：「病猶憂也。以不得眾心爲憂，憂其難。」　正義牟賈答也。亦有五，而二答是，三答非。今答是也。言武王伐紂時憂不得眾心，故前鳴鼓戒眾，久之乃出戰也。故令舞者久久乃出，象武王憂不得眾心故也。〉\n「永歎之，淫液之，何也？」〈集解鄭玄曰：「永歎，淫液，歌遲之也。」　正義此第二問也。〉\n答曰：「恐不逮事也。」〈集解鄭玄曰：「逮，及也。事，伐事也。」　正義此答亦是也。言眾士望武王欲伐速，恆恐不及伐事之機，故有永歎淫液之聲。〉\n「發揚蹈厲之已蚤，何也？」〈集解王肅曰：「厲，疾也。備戒雖久，至其發作又疾也。」　正義第三問也。發，初也。揚，舉袂也。蹈，頓足蹋地。厲，顏色勃然如戰色也。問樂舞何意發初揚袂，又蹈頓足蹋地，勃然作色，何忽如此（何）也。〉\n答曰：「及時事也。」〈集解鄭玄曰：「時至，武事當施也。」王肅曰：「欲令之事各及時。」　正義此答非也。牟賈意言發揚蹈厲象武王一人意欲及時之事，故早爲此也。鄭亦隨賈意注之也。〉\n「武坐致右憲左，何也？」〈集解王肅曰：「右膝至地，左膝去地也。」　正義憲音軒。第四問也。坐，跪也。致，至也。軒，起也。問舞人何忽有時而跪也。〉\n答曰：「非武坐也。」〈集解鄭玄曰：「言武之事無坐也。」　正義此答亦非也。牟賈言武奮之士不應有坐也。〉\n「聲淫及商，何也？」〈集解王肅曰：「聲深淫貪商。」　正義第五問也。〉\n答曰：「非武音也。」〈集解王肅曰：「言武王不獲已爲天下除殘，非貪商也。」　正義此答又非也。〉\n子曰：「若非武音，則何音也？」〈正義孔子評其答武音不貪，但不知其實解理，空言其非，反問也。〉\n答曰：「有司失其傳也。〈集解鄭玄曰：「有司典樂者。傳猶說也。」　正義傳，直緣反。賈答言武王非有貪，是有司傳之謬妄，故有此矣。〉如非有司失其傳，則武王之志荒矣。」〈集解鄭玄曰：「荒，老耄也。言典樂者失其說，時人妄說也。」　正義賈又云假令非傳者謬妄，則是武王末年，年志荒耄之時，故有貪商之聲也。〉\n子曰：「唯丘之聞諸萇弘，亦若吾子之言是也。」〈集解鄭玄曰：「萇弘，周大夫。」　索隱按：《大戴禮》云孔子適周，訪禮於老耼，學樂於萇弘是也。　正義萇音直良反。吾子，牟賈也。言我聞萇弘所言，亦如賈今所言之也。〉\n賓牟賈起，免席而請曰：〈正義免猶避也。前所答（四）〔五〕事，（五）〔四〕不被叩問，今疑不知前答之是非，故起所疑而問也。〉「夫武之備戒之已久，則既聞命矣。〈集解孫炎曰：「聞命謂言是。」〉敢問遲之遲而又久，何也？」〈集解鄭玄曰：「遲之遲謂久立於綴。」〉\n子曰：「居，吾語汝。〈集解鄭玄曰：「居猶安坐也。」〉夫樂者，象成者也。〈集解王肅曰：「象成功而爲樂。」〉總干而山立，〈集解王肅曰：「總持干楯，山立不動。」〉武王之事也；〈正義此下明應象成之事也，答所以遲也。象武王伐紂，持楯立，以待諸侯至，故云武王之事也。〉發揚蹈厲，太公之志也；〈集解王肅曰：「志在鷹揚也。」　正義答遲久已竟，而牟賈前答發揚蹈厲以爲象武王欲及時事，非也。言此是太公志耳。太公相武王伐紂，志願武王之速得，自奮其威勇以助也。〉武亂皆坐，周召之治也。〈集解王肅曰：「武亂，武之治也。皆坐，以象安民無事也。」　正義賈前答武坐，非也，因又爲之說，言當伐紂時，士卒行伍有亂者，周召二公以治正之，使其跪敬致右軒左，以待處分，故分八佾象鬬時之亂，挨相正之，則俱跪，跪乃更起以作行列，象周召之事耳，非武舞有坐之也。〉且夫武，始而北出，〈集解鄭玄曰：「始奏，象觀兵盟津時也。」　正義說五事既竟，而遲久之意未周，故更廣其象成之事。非答前五事，故云「且夫」也。始而北出者，謂奏樂象武王觀兵孟津之時也。王居鎬在南，紂居朝歌在河北，故儛者南來，持楯向北，尚象之也。〉再成而滅商，〈集解鄭玄曰：「成猶奏也。再奏，象克殷時。」　正義再成謂儛者再來奏時也。儛者初始前，一向北而不儛，象武王前觀孟津，不伐而反也。至再往而向北，遂奏成擊刺。〉三成而南，〈集解王肅曰「誅紂已而南。」　正義儛者第三奏，往而轉向南，象武王勝紂，向南還鎬之時也。〉四成而南國是疆，〈集解王肅曰：「有南國以爲疆界。」　正義儛者第四奏，象周太平時，南方荊蠻並來歸服，爲周之疆界。〉五成而分陝，周公左，召公右，〈集解王肅曰：「分陝東西而治。」　正義儛者至第五奏，而東西中分之，爲左右二部，象周太平後，周公、召公分職爲左右二伯之時。〉六成復綴，以崇天子，〈集解鄭玄曰：「六奏，象兵還振旅也。復綴，反位止也。」王肅曰：「以象尊崇天子。」〉夾振之而四伐，盛（振）威於中國也。〈集解王肅曰：「振威武也。四伐者，伐四方與紂同惡者。一擊一刺爲一伐也。」　正義夾音古合反。夾振，謂武王與大將（軍）夾軍而奮鐸振動士卒也。言當奏武樂時，亦兩人執鐸夾之，爲節之象也。凡四伐到一止，當伐紂時，士卒皆四伐一止也，故牧誓云「今日之事不過四伐五伐」是也。故作武樂儛者，亦以干戈伐之象也。〉分夾而進，〈集解徐廣曰：「一作『遲』。」〉事蚤濟也。〈集解王肅曰：「分部而並進者，欲事早成。」〉久立於綴，以待諸侯之至也。〈集解鄭玄曰：「象武王伐紂待諸侯也。」〉且夫女獨未聞牧野之語乎？〈集解鄭玄曰：「欲語以作武樂之意。」　正義今衞州所理汲縣，即牧野之地也。更欲語牟賈奏武樂遲久之意，其語即下所陳是也。〉武王克殷反商，〈集解鄭玄曰：「反，當爲『及』，謂至紂都也。」〉未及下車，〈索隱給，禮文作「及」，蓋聲相近而字誤耳。　正義車，戎車也。軍法，一車三人乘之，步卒七十二。牧誓云「戎車三百兩」，則二萬二千五百人也。〉而封黃帝之後於薊，封帝堯之後於祝，〈正義《地理志》云平原郡祝阿縣也。薊音計，幽州縣是也。〉封帝舜之後於陳；〈正義陳州宛丘縣故陳城是也。〉下車而封夏后氏之後於杞，〈正義汴州雍丘縣，故杞國。〉封殷之後於宋，封王子比干之墓，〈集解鄭玄曰：「積土爲封。封比干之墓，崇賢也。」〉釋箕子之囚，使之行商容而復其位。〈集解徐廣曰：「周本紀云命召公釋箕子之囚，又曰表商容之閭。」〉庶民弛政，庶士倍祿。〈集解鄭玄曰：「弛政，去紂時苛役。倍祿，復其紂時薄者。」〉濟河而西，〈正義濟，渡也。河，黃河也。武王伐紂事畢，從懷州河陽縣南渡河至洛州，從洛城而西歸鎬京也。〉馬散華山之陽〈集解鄭玄曰：「散猶放。」〉而弗復乘；牛散桃林之野〈集解徐廣曰：「在弘農縣，今曰桃丘。」〉而不復服；〈正義示無復用。服亦乘也。桃林在華山之旁，此二處並是牛馬放生地，初伐就此取之，今事竟歸之前處，故《尚書武成篇序》云「武王伐殷，往伐歸獸」是也。〉車甲弢〈集解徐廣曰：「音韜。」〉而藏之府庫而弗復用；倒載干戈，苞之以虎皮；〈集解鄭玄曰：「包干戈以虎皮，明能以武服兵也。」〉將率之士，使爲諸侯，名之曰『建櫜』：〈集解王肅曰：「所以能櫜弓矢而不用者，將率之士力也，故建以爲諸侯，謂之建櫜也。」　索隱王肅云：「將帥能櫜弓矢而不用，故建以爲諸侯，因謂建櫜也。」〉然后天下知武王之不復用兵也。散軍而郊射，〈集解鄭玄曰：「郊射，爲射宮於郊也。」王肅曰：「郊有學宮，可以習禮也。」〉左射貍首，右射騶虞，〈集解鄭玄曰：「左，東學；右，西學也。貍首、騶虞，所歌爲節也。」〉而貫革之射息也；〈集解鄭玄曰：「貫革，射穿甲革也。」〉裨冕搢笏，〈集解鄭玄曰：「裨冕，衣裨衣而冠冕也。裨衣，袞之屬也。搢，插也。」〉而虎賁之士稅劍也；祀乎明堂，〈集解鄭玄曰：「文王之廟爲明堂。」〉而民知孝；朝覲，然后諸侯知所以臣；耕藉，〈集解鄭玄曰：「耕藉，藉田也。」〉然后諸侯知所以敬：五者天下之大教也。食三老五更於太學，〈集解鄭玄曰：「老更，互言之耳，皆老人更知三德五事者也。周名太學曰東膠。」〉天子袒而割牲，執醬而饋，執爵而酳，冕而總干，〈集解鄭玄曰：「冕而總干，在舞位。」〉所以教諸侯之悌也。若此，則周道四達，禮樂交通，則夫武之遲久，不亦宜乎？」〈集解鄭玄曰：「言武遲久，爲重禮樂也。」〉\n子貢見師乙而問焉，〈集解鄭玄曰：「師，樂官也。乙，名也。」〉曰：「賜聞聲歌各有宜也，〈集解鄭玄曰：「氣順性。」〉如賜者宜何歌也？」\n師乙曰：「乙，賤工也，〈集解鄭玄曰：「樂人稱工也。」〉何足以問所宜。請誦其所聞，而吾子自執焉。〈集解鄭玄曰：「執猶處也。」〉寬而靜，柔而正者宜歌頌；廣大而靜，疏達而信者宜歌大雅；恭儉而好禮者宜歌小雅；正直清廉而謙者宜歌風；肆直而慈愛者〈集解鄭玄曰：「肆，正也。」〉宜歌商；溫良而能斷者宜歌齊。夫歌者，直己而陳德；〈集解鄭玄曰：「各因其德歌所宜。」〉動己而天地應焉，四時和焉，星辰理焉，萬物育焉。〈集解鄭玄曰：「育，生也。」〉故商者，五帝之遺聲也，商人志之，故謂之商；齊者，三代之遺聲也，齊人志之，故謂之齊。明乎商之詩者，臨事而屢斷；〈集解鄭玄曰：「以其肆直。」〉明乎齊之詩者，見利而讓也。〈集解鄭玄曰：「以其溫良而能斷也。」〉臨事而屢斷，勇也；見利而讓，義也。有勇有義，非歌孰能保此？故歌者，上如抗，下如隊，曲如折，止如槀木，居中矩，句中鉤，累累乎殷如貫珠。〈集解鄭玄曰：「言歌聲之著，動人心之審，而有此事。」〉故歌之爲言也，長言之也。〈集解鄭玄曰：「長言，引其聲。」〉說之，故言之；言之不足，故長言之；長言之不足，故嗟歎之；嗟歎之不足，故不知手之舞之足之蹈之。」〈集解鄭玄曰：「手舞足蹈，歡之至。」〉子貢問樂。〈正義結此前事，悉是答子貢問之事。其樂記者，公孫尼子次撰也。爲樂記通天地，貫人情，辯政治，故細解之。以前劉向《別錄》篇次與鄭目錄同，而樂記篇次又不依鄭目。今此文篇次顛倒者，以褚先生升降，故今亂也。今逐舊次第隨段記之，使後略知也。以後文出褚意耳。〉\n凡音由於人心，天之與人有以相通，如景之象形，響之應聲。故爲善者天報之以福，爲惡者天與之以殃，其自然者也。\n故舜彈五弦之琴，歌南風之詩而天下治；紂爲朝歌北鄙之音，身死國亡。舜之道何弘也？紂之道何隘也？夫南風之詩者生長之音也，舜樂好之，樂與天地同意，得萬國之驩心，故天下治也。夫朝歌者不時也，北者敗也，鄙者陋也，紂樂好之，與萬國殊心，諸侯不附，百姓不親，天下畔之，故身死國亡。\n而衞靈公之時，〈正義時衞都楚丘。楚〔丘〕故城在宋州楚丘縣北三十里，衞之楚丘邑也。〉將之晉，至於濮水之上舍。〈正義《括地志》云：「在曹州離狐縣界，即師延投處也。」〉夜半時聞鼓琴聲，問左右，皆對曰「不聞」。乃召師涓曰：「吾聞鼓琴音，問左右，皆不聞。其狀似鬼神，爲我聽而寫之。」師涓曰：「諾。」因端坐援琴，聽而寫之。明日，曰：「臣得之矣，然未習也，請宿習之。」靈公曰：「可。」因復宿。明日，報曰：「習矣。」即去之晉，見晉平公。平公置酒於施惠之臺。〈正義一本「慶祁之堂」。《左傳》云「虒祁之宮」。杜預云：「虒祁，地名也，在絳州西四十里，臨汾水也。」〉酒酣，靈公曰：「今者來，聞新聲，請奏之。」平公曰：「可。」即令師涓坐師曠旁，援琴鼓之。未終，師曠撫而止之曰：「此亡國之聲也，不可遂。」平公曰：「何道出？」師曠曰：「師延所作也。與紂爲靡靡之樂，武王伐紂，師延東走，自投濮水之中，故聞此聲必於濮水之上，先聞此聲者國削。」平公曰：「寡人所好者音也，願遂聞之。」師涓鼓而終之。\n平公曰：「音無此最悲乎？」師曠曰：「有。」平公曰：「可得聞乎？」師曠曰：「君德義薄，不可以聽之。」平公曰：「寡人所好者音也，願聞之。」師曠不得已，援琴而鼓之。一奏之，有玄鶴二八集乎廊門；再奏之，延頸而鳴，舒翼而舞。\n平公大喜，起而爲師曠壽。反坐，問曰：「音無此最悲乎？」師曠曰：「有。昔者黃帝以大合鬼神，今君德義薄，不足以聽之，聽之將敗。」平公曰：「寡人老矣，所好者音也，願遂聞之。」師曠不得已，援琴而鼓之。一奏之，有白雲從西北起；再奏之，大風至而雨隨之，飛廊瓦，左右皆奔走。平公恐懼，伏於廊屋之閒。晉國大旱，赤地三年。\n聽者或吉或凶。夫樂不可妄興也。\n太史公曰：夫上古明王舉樂者，非以娛心自樂，快意恣欲，將欲爲治也。正教者皆始於音，音正而行正。故音樂者，所以動盪血脈，通流精神而和正心也。故宮動脾而和正聖，商動肺而和正義，角動肝而和正仁，徵動心而和正禮，羽動腎而和正智。故樂所以內輔正心而外異貴賤也；上以事宗廟，下以變化黎庶也。琴長八尺一寸，正度也。弦大者爲宮，而居中央，君也。商張右傍，其餘大小相次，不失其次序，則君臣之位正矣。故聞宮音，使人溫舒而廣大；聞商音，使人方正而好義；聞角音，使人惻隱而愛人；聞徵音，使人樂善而好施；聞羽音，使人整齊而好禮。夫禮由外入，樂自內出。故君子不可須臾離禮，須臾離禮則暴慢之行窮外；不可須臾離樂，須臾離樂則姦邪之行窮內。故樂音者，君子之所養義也。夫古者，天子諸侯聽鐘磬未嘗離於庭，卿大夫聽琴瑟之音未嘗離於前，所以養行義而防淫佚也。夫淫佚生於無禮，故聖王使人耳聞雅頌之音，目視威儀之禮，足行恭敬之容，口言仁義之道。故君子終日言而邪辟無由入也。\n\n索隱述贊樂之所興，在乎防欲。陶心暢志，舞手蹈足。舜曰簫韶，融稱屬續。審音知政，觀風變俗。端如貫珠，清同叩玉。洋洋盈耳，咸英餘曲。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:53:21.863Z",
  "sourceUrl": "https://zh.wikisource.org/wiki/%E5%8F%B2%E8%A8%98%E4%B8%89%E5%AE%B6%E8%A8%BB%2F%E5%8D%B7024"
}