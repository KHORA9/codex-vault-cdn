{
  "id": "27291",
  "title": "文中子中說",
  "author": "Wang, Tong",
  "excerpt": "Produced by Yung Ting Chang\r\n\r\n\r\n\r\n\r\n阮逸<文中子中說>序\r\n\r\n　　周公，聖人之治者也，後王不能舉，則仲尼述之，而周公之道明。仲尼，聖\r\n人之備者也，後儒不能達，則孟軻尊之，而仲尼之道明。文中子，聖人之修者也，\r\n孟軻之徒歟，非諸子流矣。蓋萬章、公孫醜不能極師之奧，盡錄其言，故孟氏章\r\n句略而多闕。房、杜諸公不能臻師之美，大宣其教，故王氏“續經”抑而不振。\r\n　　《中說》者，子之門人對問之書也，薛收、姚義集而名之。唐太宗貞觀初，\r\n精修治具，文經武略，高出近古。若房、杜、李、魏、二溫、王、陳輩，迭為將\r\n相，實永三百年之業，斯門人之功過半矣。貞觀二年，御史",
  "category": "history",
  "content": "Produced by Yung Ting Chang\r\n\r\n\r\n\r\n\r\n阮逸<文中子中說>序\r\n\r\n　　周公，聖人之治者也，後王不能舉，則仲尼述之，而周公之道明。仲尼，聖\r\n人之備者也，後儒不能達，則孟軻尊之，而仲尼之道明。文中子，聖人之修者也，\r\n孟軻之徒歟，非諸子流矣。蓋萬章、公孫醜不能極師之奧，盡錄其言，故孟氏章\r\n句略而多闕。房、杜諸公不能臻師之美，大宣其教，故王氏“續經”抑而不振。\r\n　　《中說》者，子之門人對問之書也，薛收、姚義集而名之。唐太宗貞觀初，\r\n精修治具，文經武略，高出近古。若房、杜、李、魏、二溫、王、陳輩，迭為將\r\n相，實永三百年之業，斯門人之功過半矣。貞觀二年，御史大夫杜淹，始序《中\r\n說》及《文中子世家》，未及進用，為長孫無忌所抑，而淹尋卒。故王氏經書，\r\n散在諸孤之家，代莫得聞焉。二十三年，太宗沒，子之門人盡矣。惟福畤兄弟，\r\n傳授《中說》于仲父凝，始為十卷。今世所傳本，文多殘缺，誤以杜淹所撰《世\r\n家》為《中說》之序。又福畤于仲父凝得《關子明傳》，凝因言關氏蔔筮之驗，\r\n且記房、魏與太宗論道之美，亦非《中說》後序也。蓋同藏緗帙，卷目相亂，遂\r\n誤為序焉。\r\n　　逸家藏古編，尤得精備，亦列十篇，實無二序。以意詳測，《文中子世家》\r\n乃杜淹授與尚書陳叔達，編諸《隋書》而亡矣。關子明事，具于裴晞《先賢傳》，\r\n今亦無存。故王氏諸孤，痛其將墜也，因附於《中說》兩間，且曰“同志淪殂，\r\n帝閽悠邈。文中子之教，鬱而不行。籲！可悲矣”。此有以知杜淹見抑，而“續\r\n經”不傳；諸王自悲，而遺事必錄。後人責房、魏不能揚師之道，亦有由焉。\r\n　　夫道之深者，固當年不能窮；功之遠者，必異代而後顯。方當聖時，人文復\r\n古，則周、孔至治大備，得以隆之。昔荀卿、揚雄二書，尚有韓愈、柳宗元刪定，\r\n李軌、楊倞注釋，況文中子非荀、揚比也，豈學者不能伸之乎？是用覃研蘊奧，\r\n引質同異，為之注解，以翼斯文。\r\n　　夫前聖為後聖之備，古文乃今文之修，未有離聖而異驅，捐古而近習，而能\r\n格於治者也。皇宋禦天下，尊儒尚文，道大淳矣；修王削霸，政無雜矣；抑又跨\r\n唐之盛，而使文中之徒遇焉。彼韓愈氏力排異端，儒之功者也，故稱孟子能拒楊、\r\n墨，而功不在禹下。孟軻氏，儒之道者也，故稱顏回，謂與禹、稷同道。愈不稱\r\n文中子，其先功而後道歟？猶文中子不稱孟軻，道存而功在其中矣。唐末司空圖\r\n嗟功廢道衰，乃明文中子聖矣。五季經亂，逮乎削平，則柳仲塗宗之于前，孫漢\r\n公廣之於後，皆雲聖人也。然未及盛行其教。　\r\n　　噫！知天之高，必辯其所以高也。子之道其天乎？天道則簡而功密矣。門人\r\n對問，如日星麗焉，雖環周萬變，不出乎天中。今推策揆影，庶仿佛其端乎？大\r\n哉。中之為義！在《易》為二五，在《春秋》為權衡，在《書》為皇極，在《禮》\r\n為中庸。謂乎無形，非中也；謂乎有象，非中也。上不蕩於虛無，下不局於器用；\r\n惟變所適，惟義所在；此中之大略也。《中說》者，如是而已。李靖問聖人之道，\r\n子曰：“無所由，亦不至於彼。”又問彼之說，曰：“彼，道之方也，必也。無\r\n至乎？”魏徵問聖人憂疑，子曰：“天下皆憂疑，吾獨不憂疑乎？”退謂董常曰：\r\n“樂天知命，吾何憂？窮理盡性，吾何疑？”舉是深趣，可以類知焉。或有執文\r\n昧理，以模範《論語》為病，此皮膚之見，非心解也。\r\n　　逸才微志勤，曷究其極！中存疑闕，庸俟後賢。仍其舊篇，分為十卷。謹序\r\n\r\n卷一：王道篇卷二：天地篇 卷三：事君篇 卷四：周公篇 卷五：問易篇 卷六：\r\n禮樂篇 卷七：述史篇 卷八：魏相篇 卷九：立命篇 卷十：關朗篇\r\n\r\n附錄：敘篇 文中子世家 錄唐太宗與房魏論禮樂事 東皋子答陳尚書書錄 關子明\r\n事 王氏家書雜錄\r\n\r\n卷一　　王道篇\r\n\r\n　　文中子曰：“甚矣！王道難行也。吾家頃銅川六世矣，未嘗不篤於斯，然亦\r\n未嘗得宣其用，退而鹹有述焉，則以志其道也。”蓋先生之述，曰《時變論》六\r\n篇，其言化俗推移之理竭矣。江州府君之述，曰《五經決錄》五篇，其言聖賢制\r\n述之意備矣。晉陽穆公之述，曰《政大論》八篇，其言帝王之道著矣。同州府君\r\n之述，曰《政小論》八篇，其言王霸之業盡矣。安康獻公之述，曰《皇極讜義》\r\n九篇，其言三才之去就深矣。銅川府君之述，曰《興衰要論》七篇，其言六代之\r\n得失明矣。余小子獲睹成訓，勤九載矣。服先人之義，稽仲尼之心，天人之事，\r\n帝王之道，昭昭乎！\r\n　　子謂董常曰：“吾欲修《元經》，稽諸史論，不足征也，吾得《皇極讜義》\r\n焉。吾欲續《詩》，考諸集記，不足征也，吾得《時變論》焉。吾欲續《書》，按\r\n諸載錄，不足征也，吾得《政大論》焉。”董常曰：“夫子之得，蓋其志焉。”\r\n子曰：“然。”\r\n　　子謂薛收曰：“昔聖人述史三焉：其述《書》也，帝王之製備矣，故索焉而\r\n皆獲；其述《詩》也，興衰之由顯，故究焉而皆得；其述《春秋》也，邪正之跡\r\n明，故考焉而皆當。此三者，同出於史而不可雜也。故聖人分焉。”\r\n　　文中子曰：“吾視遷、固而下，述作何其紛紛乎！帝王之道，其暗而不明乎？\r\n天人之意，其否而不交乎？制理者參而不一乎？陳事者亂而無緒乎？”\r\n　　子不豫，聞江都有變，泫然而興曰：“生民厭亂久矣，天其或者將啟堯、舜\r\n之運，吾不與焉，命也。”\r\n　　文中子曰：“道之不勝時久矣，吾將若之何？”董常曰：“夫子自秦歸晉，\r\n宅居汾陽，然後三才五常，各得其所。”\r\n　　薛收曰：“敢問《續書》之始于漢，何也？”子曰：“六國之弊，亡秦之酷，\r\n吾不忍聞也，又焉取皇綱乎？漢之統天下也，其除殘穢，與民更始，而興其視聽\r\n乎？”薛收曰：“敢問《續詩》之備六代，何也？”子曰：“其以仲尼《三百》\r\n始終于周乎？”收曰：“然。”子曰：“余安敢望仲尼！然至興衰之際，未嘗不\r\n再三焉。故具六代始終，所以告也。”\r\n　　文中子曰：“天下無賞罰三百載矣，《元經》可得不興乎？”薛收曰：“始\r\n于晉惠，何也？”子曰：“昔者明王在上，賞罰其有差乎？《元經》褒貶，所以\r\n代賞罰者也。其以天下無主，而賞罰不明乎？”薛收曰：“然則《春秋》之始周\r\n平、魯隱，其志亦若斯乎？”子曰：“其然乎？而人莫之知也。”薛收曰：“今\r\n乃知天下之治，聖人斯在上矣；天下之亂，聖人斯在下矣。聖人達而賞罰行，聖\r\n人窮而褒貶作。皇極所以複建，而斯文不喪也。不其深乎？”再拜而出，以告董\r\n生。董生曰： “仲尼沒而文在茲乎？”\r\n　　文中子曰：“卓哉，周、孔之道！其神之所為乎？順之則吉，逆之則凶。”\r\n　　子述《元經》皇始之事，歎焉。門人未達，叔恬曰：“夫子之歎，蓋歎命矣。\r\n《書》雲：天命不于常，惟歸乃有德。戎狄之德，黎民懷之，三才其舍諸？”子\r\n聞之曰：“凝，爾知命哉！”\r\n　　子在長安，楊素、蘇夔、李德林皆請見。子與之言，歸而有憂色。門人問子，\r\n子曰：“素與吾言終日，言政而不及化。夔與吾言終日，言聲而不及雅。德林與\r\n吾言終日，言文而不及理。”門人曰：“然則何憂？”子曰：“非爾所知也。二\r\n三子皆朝之預議者也，今言政而不及化，是天下無禮也；言聲而不及雅；是天下\r\n無樂也；言文而不及理，是天下無文也。王道從何而興乎？吾所以憂也。”門人\r\n退。子援琴鼓《蕩》之什，門人皆沾襟焉。\r\n　　子曰：“或安而行之，或利而行之，或畏而行之，及其成功，一也。稽德則\r\n遠。”\r\n　　賈瓊習《書》至《桓榮之命》，曰：“洋洋乎！光明之業。天實監爾，能不\r\n以揖讓終乎！”\r\n　　繁師玄將著《北齊錄》，以告子。子曰：“無苟作也。”\r\n　　越公以《食經》遺子，子不受。曰：“羹藜含糗，無所用也。”答之以《酒\r\n誥》及《洪範》“三德”。\r\n　　子曰：“小人不激不勵，不見利不勸。”\r\n　　靖君亮問辱。子曰：“言不中，行不謹，辱也。”\r\n　　子曰：“化至九變，王道其明乎？故樂至九變，而淳氣洽矣。”裴晞曰：“何\r\n謂也？”子曰：“夫樂，象成者也。象成莫大於形，而流于聲，王化始終所可見\r\n也。故《韶》之成也，虞氏之恩被動植矣，烏鵲之巢，可俯而窺也，鳳皇何為而\r\n藏乎？”\r\n　　子曰：“封禪之費，非古也，徒以誇天下，其秦、漢之侈心乎？”\r\n　　子曰：“易樂者必多哀，輕施者必好奪。”\r\n　　子曰：“無赦之國，其刑必平；多斂之國，其財必削。”\r\n　　子曰：“廉者常樂無求，貪者常憂不足。”\r\n　　子曰：“杜如晦若逢其明王，于萬民其猶天乎？”董常、房元齡、賈瓊問曰：\r\n“何謂也？”子曰：“春生之，夏長之，秋成之，冬斂之。父得其為父，子得其\r\n為子，君得其為君，臣得其為臣，萬類鹹宜。百姓日用而不知者，杜氏之任，不\r\n謂其猶天乎？吾察之久矣，目光惚然，心神忽然。此其識時運者，憂不逢真主以\r\n然哉！”\r\n　　叔恬曰：“舜一歲而巡五嶽，國不費而民不勞，何也？”子曰：“無他，道\r\n也。兵衛少而徵求寡也。”\r\n　　子曰：“王國之有風，天子與諸侯夷乎？誰居乎？幽王之罪也。故始之以《黍\r\n離》，於是雅道息矣。”\r\n　　子曰：“五行不相沴，則王者可以制禮矣；四靈為畜，則王者可以作樂矣。”\r\n　　子遊孔子之廟。出而歌曰：“大哉乎。君君臣臣，父父子子，兄兄弟弟，夫\r\n夫婦婦！夫子之力也，其與太極合德，神道並行乎？”王孝逸曰：“夫子之道，\r\n豈少是乎？”子曰：“子未三複白圭乎？天地生我而不能鞠我，父母鞠我而不能\r\n成我，成我者夫子也。道不啻天地父母，通于夫子，受罔極之恩。吾子汩彝倫乎？”\r\n孝逸再拜謝之，終身不敢臧否。\r\n　　韋鼎請見。子三見而三不語，恭恭若不足。鼎出謂門人曰：“夫子得志于朝\r\n廷，有不言之化，不殺之嚴矣。”\r\n　　楊素謂子曰：“天子求善禦邊者，素聞惟賢知賢，敢問夫子。”子曰：“羊\r\n祜、陸遜，仁人也，可使。”素曰：“已死矣，何可複使？”子曰：“今公能為\r\n羊、陸之事則可，如不能，廣求何益？通聞：邇者悅，遠者來，折衝樽俎可矣。\r\n何必臨邊也？”\r\n　　子之家，《六經》畢備，朝服祭器不假。曰：“三綱五常，自可出也。”\r\n　　子曰：“悠悠素餐者，天下皆是，王道從何而興乎？”\r\n　　子曰：“七制之主，其人可以即戎矣。”\r\n　　董常死，子哭於寢門之外，拜而受吊。\r\n　　裴晞問曰：“衛玠稱人有不及，可以情恕，非意相干，可以理遣。何如？”\r\n子曰：“寬矣。”曰：“仁乎？”子曰：“不知也。”阮嗣宗與人談，則及玄遠，\r\n未嘗臧否人物，何如？”子曰：“慎矣。”曰：“仁乎？”子曰：“不知也。”\r\n　　子曰：“恕哉，淩敬！視人之孤猶己也。”\r\n　　子曰：“仁者，吾不得而見也，得見智者，斯可矣。智者，吾不得而見也，\r\n得見義者，斯可矣。如不得見，必也剛介乎？剛者好斷，介者殊俗。”\r\n　　薛收問至德要道。子曰：“至德，其道之本乎？要道，其德之行乎？《禮》\r\n不雲乎，至德為道本。《易》不雲乎，顯道神德行。”子曰：“大哉神乎！所自\r\n出也。至哉，《易》也！其知神之所為乎？”\r\n　　子曰：“我未見嗜義如嗜利者也。”\r\n　　子登雲中之城，望龍門之關。曰：“壯哉，山河之固！”賈瓊曰：“既壯矣，\r\n又何加焉？”子曰：“守之以道。”降而宿于禹廟，觀其碑首曰：“先君獻公之\r\n所作也，其文典以達。”\r\n　　子見劉孝標《絕交論》，曰：“惜乎，舉任公而毀也。任公於是乎不可謂知\r\n人矣。”見《辯命論》，曰：“人道廢矣。”\r\n　　子曰：“使諸葛亮而無死，禮樂其有興乎？”\r\n　　子讀《樂毅論》，曰：“仁哉，樂毅！善藏其用。智哉，太初！善發其蘊。”\r\n\r\n　　子讀《無鬼論》，曰：“未知人，焉知鬼？”\r\n\r\n卷二　　天地篇\r\n\r\n　　子曰：“圓者動，方者靜。其見天地之心乎？”\r\n　　子曰：“智者樂，其存物之所為乎？仁者壽，其忘我之所為乎？”\r\n　　子曰：“義也清而莊，靖也惠而斷，威也和而博，收也曠而肅，瓊也明而毅，\r\n淹也誠而厲，玄齡志而密，徵也直而遂，大雅深而弘，叔達簡而正。若逢其時，\r\n不減卿相，然禮樂則未備。”\r\n　　或曰：“董常何人也？”子曰：“其動也權，其靜也至。其顏氏之流乎？”\r\n　　叔恬曰：“山濤為吏部，拔賢進善，時無知者。身歿之後，天子出其奏於朝，\r\n然後知群才皆濤所進。如何？子曰：“密矣。”曰：“仁乎？”子曰：“吾不知\r\n也。”\r\n　　李密見子而論兵。子曰：“禮信仁義，則吾論之；孤虛詐力，吾不與也。”\r\n　　李伯藥見子而論詩。子不答。伯藥退謂薛收曰：“吾上陳應、劉，下述沈、\r\n謝，分四聲八病，剛柔清濁，各有端序，音若塤篪。而夫子不應我，其未達歟？”\r\n薛收曰：“吾嘗聞夫子之論詩矣：上明三綱，下達五常。於是征存亡，辯得失。\r\n故小人歌之以貢其俗，君子賦之以見其志，聖人采之以觀其變。今子營營馳騁乎\r\n末流，是夫子之所痛也，不答則有由矣。”\r\n　　子曰：“學者，博誦雲乎哉？必也貫乎道。文者，苟作雲乎哉？必也濟乎義。”\r\n　　內史薛公見子于長安，退謂子收曰：“《河圖》、《洛書》，盡在是矣。汝往\r\n事之，無失也。”\r\n　　子曰：“士有靡衣鮮食而樂道者，吾未之見也。”\r\n　　子謂魏徵曰：“汝與凝皆天之直人也。徵也遂，凝也挺，若並行于時，有用\r\n舍焉。”\r\n　　子謂李靖曰：“凝也若容于時，則王法不撓矣。”\r\n　　李靖問任智如何，子曰：“仁以為己任。小人任智而背仁為賊，君子任智而\r\n背仁為亂。”\r\n　　薛收問仲長子光何人也。子曰：“天人也。”收曰：“何謂天人？”子曰：\r\n“眇然小乎！所以屬於人；曠哉大乎！獨能成其天。”\r\n　　賈瓊問君子之道。子曰：“必先恕乎？”曰：“敢問恕之說。”子曰：“為\r\n人子者，以其父之心為心；為人弟者，以其兄之心為心。推而達之於天下，斯可\r\n矣。”\r\n　　子曰：“君子之學進於道，小人之學進於利。”\r\n　　楚難作，使使召子，子不往。謂使者曰：“為我謝楚公。天下崩亂，非王公\r\n血誠不能安。苟非其道，無為禍先。”\r\n　　李密問王霸之略。子曰：“不以天下易一民之命。”李密出，子謂賈瓊曰：\r\n“亂天下者必是夫也。幸災而念禍，愛強而願勝，神明不與也。”\r\n　　子居家，雖孩孺必狎。其使人也，雖童僕必斂容。\r\n　　子曰：“我未見知命者也。”\r\n　　子曰：“不就利，不違害，不強交，不苟絕，惟有道者能之。”\r\n　　子躬耕。或問曰：“不亦勞乎？”子曰：“一夫不耕，或受其饑，且庶人之\r\n職也。亡職者，罪無所逃天地之間，吾得逃乎？”\r\n　　子藝黍登場，歲不過數石，以供祭祀、冠婚、賓客之酒也，成禮則止。子之\r\n室，酒不絕。\r\n　　薛方士問葬。子曰：“貧者斂手足，富者具棺槨，封域之制無廣也，不居良\r\n田。古者不以死傷生，不以厚為禮。”\r\n　　陳叔達問事鬼神之道。子曰：“敬而遠之。”問祭。子曰：“何獨祭也，亦\r\n有祀焉，有祭焉，有享焉。三者不同，古先聖人所以接三才之奧也。達茲三者之\r\n說，則無不至矣。”叔達俯其首。\r\n　　子曰：“王猛有君子之德三焉：其事上也密，其接下也溫，其臨事也斷。”\r\n或問蘇綽。子曰：“俊人也。”曰：“其道何如？”子曰：“行于戰國可以強，\r\n行于太平則亂矣。”問牛弘。子曰：“厚人也。”\r\n　　子觀田，魏徵、杜淹、董常至。子曰：“各言志乎？”徵曰：“願事明王，\r\n進思盡忠，退思補過。”淹曰：“願執明王之法，使天下無冤人。”常曰：“願\r\n聖人之道行于時，常也無事於出處。”子曰：“大哉！吾與常也。”\r\n　　子在長安。曰：“歸來乎！今之好異輕進者，率然而作，無所取焉。”\r\n　　子在絳，程元者<囗亡>薛收而來。子與之言六經。元退謂收曰：“夫子載造\r\n彝倫，一匡皇極。微夫子，吾其失道左見矣。”\r\n　　子曰：“蓋有慕名而作者，吾不為也。”\r\n　　叔恬曰：“文中子之教興，其當隋之季世，皇家之未造乎？將敗者吾傷其不\r\n得用，將興者吾惜其不得見。其志勤，其言征，其事以蒼生為心乎？”\r\n　　文中子曰：“二帝三王，吾不得而見也，舍兩漢將安之乎？大哉七制之主！\r\n其以仁義公恕統天下乎？其役簡，其刑清，君子樂其道，小人懷其生。四百年間，\r\n天下無二志，其有以結人心乎？終之以禮樂，則三王之舉也。”\r\n　　子曰：“王道之駁久矣，禮樂可以不正乎？大義之蕪甚矣，《詩》《書》可以\r\n不續乎？”\r\n　　子曰：“唐虞之道直以大，故以揖讓終焉。必也有聖人承之，何必定法？其\r\n道甚闊，不可格於後。夏、商之道直以簡，故以放弑終焉。必也有聖人扶之，何\r\n必在我？其道亦曠，不可制於下。如有用我者，吾其為周公所為乎？”\r\n　　子燕居，董常、竇威侍。子曰：“吾視千載已上，聖人在上者，未有若周公\r\n焉。其道則一，而經制大備，後之為政，有所持循。吾視千載而下，未有若仲尼\r\n焉，其道則一，而述作大明，後之修文者，有所折中矣。千載而下，有申周公之\r\n事者，吾不得而見也。千載而下，有紹宣尼之業者，吾不得而讓也。”\r\n　　子曰：“常也其殆坐忘乎？靜不證理而足用焉，思則或妙。”\r\n　　李靖問聖人之道。子曰：“無所由，亦不至於彼。”門人曰：“徵也至。”\r\n或曰：“未也。”門人惑。子曰：“徵也去此矣，而未至於彼。”或問彼之說。\r\n子曰：“彼，道之方也。必也無至乎？”董常聞之悅，門人不達。董常曰：“夫\r\n子之道，與物而來，與物而去。來無所從，去無所視。”薛收曰：“大哉，夫子\r\n之道！一而已矣。”\r\n　　子謂程元曰：“汝與董常何如？”程元曰：“不敢企常。常也遺道德，元也\r\n志仁義。”子曰：“常則然矣，而汝于仁義，未數數然也。其於彼有所至乎？”\r\n　　子曰：“董常時有慮焉，其餘則動靜慮矣。”\r\n　　子曰：“孝哉，薛收！行無負于幽明。”\r\n　　子於是日弔祭，則終日不笑。\r\n　　或問王隱。子曰：“敏人也。其器明，其才富，其學贍。”或問其道。子曰：\r\n“述作多而經制淺，其道不足稱也。”\r\n　　子謂陳壽有志于史，依大義而削異端。謂范甯有志於《春秋》，征聖經而詰\r\n眾傳。子曰：“使陳壽不美于史，遷、固之罪也。使范甯不盡美於《春秋》，歆、\r\n向之罪也。”裴晞曰：“何謂也？”子曰：“史之失，自遷、固始也，記繁而志\r\n寡。《春秋》之失，自歆、向始也，棄經而任傳。”\r\n　　子曰：“蓋九師興而《易》道微，三《傳》作而《春秋》散。”賈瓊曰：“何\r\n謂也？”子曰：“白黑相渝，能無微乎？是非相擾，能無散乎？故齊韓毛鄭，《詩》\r\n之末也；大戴小戴，《禮》之衰也。《書》殘于古、今，《詩》失于齊魯。汝知之\r\n乎？”賈瓊曰：“然則無師無傳可乎？”子曰：“神而明之，存乎其人。苟非其\r\n人，道不虛行。必也傳，又不可廢也。”\r\n　　子謂叔恬曰：“汝不為《續詩》乎？則其視七代損益，終懣然也。”\r\n　　子謂：“《續詩》可以諷，可以達，可以蕩，可以獨處；出則悌，入則孝；\r\n多見治亂之情。”\r\n　　文中子曰：“吾師也，詞達而已矣。”\r\n　　或問揚雄、張衡。子曰：“古之振奇人也，其思苦，其言艱。”曰：“其道\r\n何如？”子曰：“靖矣。”\r\n　　子曰：“過而不文，犯而不校，有功而不伐，君子人哉！”\r\n　　子曰：“我未見見謗而喜，聞譽而懼者。”\r\n　　子曰：“富觀其所與，貧觀其所取，達觀其所好，窮觀其所為，可也。”\r\n　　或問魏孝文。子曰：“可與興化。”\r\n　　銅川夫人好藥，子始述方。芮城府君重陰陽，子始著曆日。且曰：“吾懼覽\r\n者或費日也。”\r\n　　子謂薛知仁善處俗，以芮城之子妻之。\r\n　　子曰：“內難而能正其志，同州府君以之。”\r\n　　子曰：“吾於天下，無去也，無就也，惟道之從。”\r\n\r\n卷三　　事君篇\r\n\r\n　　房玄齡問事君之道。子曰：“無私。”問使人之道。曰：“無偏。”曰：“敢\r\n問化人之道。”子曰：“正其心。”問禮樂。子曰：“王道盛則禮樂從而興焉，\r\n非爾所及也。”\r\n　　或問楊素。子曰：“作福作威玉食，不知其他也。”\r\n　　房玄齡問郡縣之治。子曰：“宗周列國八百餘年，皇漢雜建四百余載，魏、\r\n晉已降，滅亡不暇，吾不知其用也。”\r\n　　楊素使謂子曰：“盍仕乎？”子曰：“疏屬之南，汾水之曲，有先人之敝廬\r\n在，可以避風雨，有田可以具抃粥，彈琴著書、講道勸義自樂也。願君侯正身以\r\n統天下。時和歲豐，則通也受賜多矣，不願仕也。”\r\n　　子曰：“古之為政者，先德而後刑，故其人悅以恕；今之為政者，任刑而棄\r\n德，故其人怨以詐。”\r\n　　子曰：“古之從仕者養人，今之從仕者養己。”\r\n　　子曰：“甚矣！齊文宣之虐也。”\r\n　　姚義曰：“何謂克終？”子曰：“有楊遵彥者，實國掌命。視民如傷，奚為\r\n不終？”\r\n　　竇威好議禮。子曰：“威也賢乎哉？我則不敢。”\r\n　　北山丈人謂文中子曰：“何謂遑遑者無急歟？”子曰：“非敢急傷時怠也。”\r\n　　子曰：“吾不度不執，不常不遂。”\r\n　　房玄齡曰：“書雲霍光廢帝舉帝，何謂也？”子曰：“何必霍光？古之大臣，\r\n廢昏舉明，所以康天下也。”\r\n　　子遊河間之渚。河上丈人曰：“何居乎斯人也？心若醉《六經》，目若營四\r\n海，何居乎斯人也？”文中子去之。薛收曰：“何人也？”子曰：“隱者也。”\r\n收曰：“盍從之乎？”子曰：“吾與彼不相從久矣。”“至人相從乎？”子曰：\r\n“否也。”\r\n　　子在河上曰：“滔滔乎！昔吾願止焉，而不可得也，今吾得之止乎？”\r\n　　子見牧守屢易，曰：“堯、舜三載考績，仲尼三年有成。今旬月而易，吾不\r\n知其道。”薛收曰：“如何？”子曰：“三代之興，邦家有社稷焉；兩漢之盛，\r\n牧守有子孫焉。不如是之亟也。無定主而責之以忠，無定民而責之以化，雖曰能\r\n之，末由也已。”\r\n　　賀若弼請射於子，發必中。子曰：“美哉乎藝也！古君子志于道，據於德，\r\n依於仁，而後藝可遊也。”弼不悅而退。子謂門人曰：“矜而愎，難乎免於今之\r\n世矣。”\r\n　　子謂荀悅：“史乎史乎？”謂陸機：“文乎文乎？”皆思過半矣。\r\n　　子謂：“文士之行可見：謝靈運小人哉？其文傲，君子則謹。沈休文小人哉？\r\n其文冶，君子則典。鮑昭、江淹，古之狷者也。其文急以怨。吳筠、孔珪，古之\r\n狂者也。其文怪以怒。謝莊、王融，古之纖人也。其文碎。徐陵、庾信，古之誇\r\n人也。其文誕。”或問孝綽兄弟。子曰：“鄙人也。其文淫。”或問湘東王兄弟。\r\n子曰：“貪人也。其文繁。謝朓，淺人也。其文捷。江揔，詭人也。其文虛。皆\r\n古之不利人也。”子謂：“顏延之、王儉、任昉，有君子之心焉。其文約以則。”\r\n　　尚書召子仕，子使姚義往辭焉。曰：“必不得已，署我於蜀。”或曰：“僻。”\r\n子曰：“吾得從嚴、揚游泳以卒世，何患乎僻？”\r\n　　子曰：“吾惡夫佞者，必也愚乎？愚者不妄動。吾惡夫豪者，必也吝乎？吝\r\n者不妄散。”\r\n　　子曰：“達人哉，山濤也！多可而少怪。”或曰：“王戎賢乎？”子曰：“戎\r\n而賢，天下無不賢矣。”\r\n　　子曰：“陳思王可謂達理者也，以天下讓，時人莫之知也。”子曰：“君子\r\n哉，思王也！其文深以典。”\r\n　　房玄齡問史。子曰：“古之史也辯道，今之史也耀文。”問文。子曰：“古\r\n之文也約以達，今之文也繁以塞。”\r\n　　薛收問《續詩》。子曰：“有四名焉，有五志焉。何謂四名？一曰化，天子\r\n所以風天下也；二曰政，蕃臣所以移其俗也；三曰頌，以成功告於神明也；四曰\r\n歎，以陳誨立誡於家也。凡此四者，或美焉，或勉焉，或傷焉，或惡焉，或誡焉，\r\n是謂五志。”\r\n　　子謂叔恬曰：“汝為《春秋》《元經》乎？《春秋》《元經》于王道，是輕重\r\n之權衡，曲直之繩墨也，失則無所取衷矣。”\r\n　　子謂：《續詩》之有化，其猶先王之有雅乎？《續詩》之有政，其猶列國之\r\n有風乎？\r\n　　子曰：“郡縣之政，其異列國之風乎？列國之風深以固，其人篤。曰：我君\r\n不卒求我也，其上下相安乎？及其變也，勞而散，其人蓋傷君恩之薄也，而不敢\r\n怨。郡縣之政悅以幸，其人慕。曰：我君不卒撫我也，其臣主屢遷乎？及其變也，\r\n苛而迫，其人蓋怨吏心之酷也，而無所傷焉。雖有善政，未及行也。”魏徵曰：\r\n“敢問列國之風變，傷而不怨；郡縣之政變，怨而不傷；何謂也？”子曰：“傷\r\n而不怨，則不曰猶吾君也。吾得逃乎？何敢怨？怨而不傷，則不曰彼下矣。吾將\r\n賊之，又何傷？故曰三代之末，尚有仁義存焉；六代之季，仁義盡矣。何則？導\r\n人者非其路也。”\r\n　　子曰：“變風變雅作而王澤竭矣，變化變政作而帝制衰矣。”\r\n　　子曰：“言取而行違，溫彥博惡之；面譽而背毀，魏徵惡之。”\r\n　　子曰：“愛生而敗仁者，其下愚之行歟？殺身而成仁者，其中人之行歟？游\r\n仲尼之門，未有不治中者也。”\r\n　　陳叔達為絳郡守，下捕賊之令。曰：“無急也，請自新者原之，以觀其後。”\r\n子聞之曰：“陳守可與言政矣。上失其道，民散久矣。苟非君子，焉能固窮？導\r\n之以德，懸之以信，且觀其後，不亦善乎？”\r\n　　薛收問：“恩不害義，儉不傷禮，何如？”子曰：“此文、景尚病其難行也。\r\n夫廢肉刑害於義，損之可也；衣弋綈傷乎禮，中焉可也。雖然，以文、景之心為\r\n之可也，不可格於後。”\r\n　　子曰：“古之事君也以道，不可則止；今之事君也以佞，無所不至。”\r\n　　子曰：“吾于贊《易》也，述而不敢論；吾于禮樂也，論而不敢辯；吾於《詩》\r\n《書》也，辯而不敢議。”或問其故。子曰：“有可有不可。”曰：“夫子有可\r\n有不可乎？”子曰：“可不可，天下之所存也，我則存之者也。”\r\n　　子間居儼然。其動也徐，若有所慮；其行也方，若有所畏。其接長者，恭恭\r\n然如不足；接幼者，溫溫然如有就。\r\n　　子之服儉以潔，無長物焉，綺羅錦繡，不入於室。曰：“君子非黃白不禦，\r\n婦人則有青碧。”\r\n　　子宴賓無貳饌，食必去生，味必適。果菜非其時不食，曰：“非天道也。”\r\n非其土不食，曰：“非地道也。”\r\n　　鄉人有窮而索者。曰：“爾於我乎取，無擾爾鄰里鄉黨為也，我則不厭。”\r\n鄉人有喪，子必先往，反必後。子之言應而不唱，唱必有大端。子之鄉無爭者。\r\n　　或問人善。子知其善則稱之，不善，則曰：“未嘗與久也。”\r\n　　子濟大川，有風則止，不登高，不履危，不乘悍，不奔馭。鄉人有水土之役，\r\n則具畚鍤以往。曰：“吾非從大夫也。”\r\n　　銅川府君之喪，勺飲不入口者三日。營葬具，曰：“必儉也，吾家有制焉。”\r\n棺槨無飾，衣衾而舉，帷車而載，塗車芻靈，則不從五世矣。既葬之，曰：“自\r\n仲尼已來，未嘗無志也。”於是立墳，高四尺，不樹焉。\r\n　　子之他鄉，舍人之家，出入必告。既而曰：“奚適而無稟？”\r\n　　萬春鄉社，子必與執事翼如也。\r\n　　芮城府君起家為禦史，將行，謂文中子曰：“何以贈我？”子曰：“清而無\r\n介，直而無執。”曰：“何以加乎？”子曰：“太和為之表，至心為之內。行之\r\n以恭，守之以道。”退而謂董常曰：“大廈將顛，非一木所支也。”\r\n　　子曰：“婚娶而論財，夷虜之道也，君子不入其鄉。古者男女之族，各擇德\r\n焉，不以財為禮。”\r\n　　子之族，婚嫁必具六禮。曰：“斯道也，今亡矣。三綱之首不可廢，吾從古。”\r\n　　子曰：“惡衣薄食，少思寡欲，今人以為詐，我則好詐焉。不為誇衒，若愚\r\n似鄙，今人以為恥，我則不恥也。”\r\n　　子曰：“古之仕也，以行其道；今之仕也，以逞其欲。難矣乎！”\r\n　　子曰：“吏而登仕，勞而進官，非古也，其秦之餘酷乎？古者士登乎仕，吏\r\n執乎役，祿以報勞，官以授德。”\r\n　　子曰：“美哉，公旦之為周也！外不屑天下之謗而私其跡。曰：必使我子孫\r\n相承，而宗祀不絕也。內實達天下之道而公其心。曰：必使我君臣相安，而禍亂\r\n不作。深乎深乎！安家者所以寧天下也，存我者所以厚蒼生也。故遷都之義曰：\r\n洛邑之地，四達而平，使有德易以興，無德易以衰。”\r\n　　無功作《五鬥先生傳》。子曰：“汝忘天下乎？縱心敗矩，吾不與也。”\r\n\r\n卷四　　周公篇\r\n\r\n　　子謂周公之道：“曲而當，私而恕。其窮理盡性以至於命乎？”\r\n　　子曰：“聖人之道，其昌也潛，其弊也寢，亹亹焉若寒暑進退，物莫不從之，\r\n而不知其由也。”\r\n　　溫彥博問：“嵇康、阮籍何人也？”子曰：“古之名理者，而不能窮也。”\r\n曰：“何謂也？”子曰：“道不足而器有餘。”曰：“敢問道器。”子曰：“通\r\n變之謂道，執方之謂器。”曰：“劉靈何人也？”子曰：“古之閉關人也。”曰：\r\n“可乎？”曰：“兼忘天下，不亦可乎？”曰：“道足乎？”曰：“足則吾不知\r\n也。”\r\n　　陳守謂薛生曰：“吾行令於郡縣而盜不止，夫子居於鄉里而爭者息，何也？”\r\n薛生曰：“此以言化，彼以心化。”陳守曰：“吾過矣。”退而靜居，三月盜賊\r\n出境。子聞之曰：“收善言，叔達善德。”\r\n　　房玄齡問：“田疇，何人也？”子曰：“古之義人也。”\r\n　　子謂“《武德》之舞勞而決。其發謀動慮，經天子乎？”謂“《昭德》之舞\r\n閑而泰。其和神定氣，綏天下乎？”太原府君曰：“何如？”子曰：“或決而成\r\n之，或泰而守之。吾不知其變也。噫！《武德》，則功存焉，不如《昭德》之善\r\n也。且《武》之未盡善久矣。其時乎？其時乎？”\r\n　　子謂史談善述九流。“知其不可廢，而知其各有弊也，安得長者之言哉？”\r\n子曰：“通其變，天下無弊法；執其方，天下無善教。故曰：存乎其人。”\r\n　　子曰：“安得圓機之士，與之共言九流哉？安得皇極之主，與之共敘九疇\r\n哉？”\r\n　　杜淹問：“崔浩何人也？”子曰：“迫人也。執小道，亂大經。”\r\n　　程元曰：“敢問《豳風》何也？”子曰：“變風也。”元曰：“周公之際，\r\n亦有變風乎？”子曰：“君臣相誚，其能正乎？成王終疑，則風遂變矣。非周公\r\n至誠，孰能卒之哉？”元曰：“《豳》居變風之末，何也？”子曰：“夷王已下，\r\n變風不復正矣。夫子蓋傷之者也，故終之以《豳風》。言變之可正也，唯周公能\r\n之，故系之以正，歌豳曰周之本也。嗚呼，非周公孰知其艱哉？變而克正，危而\r\n克扶，始終不失於本，其惟周公乎？系之豳遠矣哉！”\r\n　　子曰：“齊桓尊王室而諸侯服，惟管仲知之；符秦舉大號而中原靜，惟王猛\r\n知之。”或曰符秦逆。子曰：“晉制命者之罪也，符秦何逆？昔周制至公之命，\r\n故齊桓、管仲不得而背也；晉制至私之命，故符秦、王猛不得而事也。其應天順\r\n命、安國濟民乎？是以武王不敢逆天命、背人而事紂，齊桓不敢逆天命、背人而\r\n黜周。故曰：晉之罪也，符秦何逆？三十餘年，中國士民，東西南北，自遠而至，\r\n猛之力也。”\r\n　　子曰：“符秦之有臣，其王猛之所為乎？元魏之有主，其孝文之所為乎？中\r\n國之道不墜，孝文之力也。”\r\n　　太原府君曰：“溫子昇何人也？”子曰：“險人也。智小謀大。永安之事，\r\n同州府君常切齒焉，則有由也。”\r\n　　子讀三祖上事。曰：“勤哉，而不補也！無謂魏、周無人，吾家適不用爾。”\r\n　　子之家廟，座必東南向，自穆公始也。曰：“未志先人之國。”\r\n　　遼東之役。子聞之曰：“禍自此始矣。天子不見伯益贊禹之詞，公卿不用魏\r\n相諷宣帝之事。”\r\n　　王孝逸謂子曰：“天下皆爭利棄義，吾獨若之何？”子曰：“舍其所爭，取\r\n其所棄，不亦君子乎？”\r\n　　子謂賈瓊、王孝逸、淩敬曰：“諸生何樂？”賈瓊曰：“樂閒居。”子曰：\r\n“靜以思道可矣。”王孝逸曰：“樂聞過。”子曰：“過而屢聞，益矣。”淩敬\r\n曰：“樂逢善人。”子曰：“多賢不亦樂乎？”\r\n　　薛收游于館陶，適與魏徵歸。告子曰：“徵，顏、冉之器也。”\r\n　　徵宿子之家，言《六經》，逾月不出。及去，謂薛收曰：“明王不出而夫子\r\n生，是三才九疇屬布衣也。”\r\n　　劉炫見子，談《六經》。唱其端，終日不竭。子曰：“何其多也。”炫曰：\r\n“先儒異同，不可不述也。”子曰：“一以貫之可矣。爾以尼父為多學而識之耶？”\r\n炫退，子謂門人曰：“榮華其言，小成其道，難矣哉！”\r\n　　淩敬問禮樂之本。子曰：“無邪。”淩敬退，子曰：“賢哉，儒也！以禮樂\r\n為問。”\r\n　　子曰：“《大風》安不忘危，其霸心之存乎？《秋風》樂極哀來，其悔志之\r\n萌乎？”\r\n　　子曰：“《詩》《書》盛而秦世滅，非仲尼之罪也；虛玄長而晉室亂。非老、\r\n莊之罪也；齋戒修而梁國亡，非釋迦之罪也。《易》不雲乎：苟非其人，道不虛\r\n行。”\r\n　　或問佛。子曰：“聖人也。”曰：“其教何如？”曰：“西方之教也，中國\r\n則泥。軒車不可以適越，冠冕不可以之胡，古之道也。”\r\n　　或問宇文儉。子曰：“君子儒也。疏通知遠，其《書》之所深乎？銅川府君\r\n重之，豈徒然哉？”\r\n　　子游太樂，聞《龍舟五更》之曲，瞿然而歸。曰：“靡靡樂也。作之邦國焉，\r\n不可以遊矣。”\r\n　　子謂姚義：“盍官乎？”義曰：“舍道干祿，義則未暇。”子曰：“誠哉！”\r\n　　或問荀彧、荀攸。子曰：“皆賢者也。”曰：“生死何如？”子曰：“生以\r\n救時，死以明道，荀氏有二仁焉。”\r\n　　子曰：“言而信，未若不言而信；行而謹，未若不行而謹。”賈瓊曰：“如\r\n何。”子曰：“推之以誠，則不言而信；鎮之以靜，則不行而謹。惟有道者能之。”\r\n　　楊素謂子曰：“甚矣，古之為衣冠裳履，何樸而非便也。”子曰：“先王法\r\n服，不其深乎？為冠所以莊其首也，為履所以重其足也。衣裳襜如，劍佩鏘如，\r\n皆所以防其躁也。故曰儼然，人望而畏之。以此防民，猶有疾驅於道者。今舍之\r\n曰不便，是投魚於淵，置猿於木也。天下庸得不馳騁而狂乎？引之者非其道也。”\r\n　　董常歌《邶•柏舟》。子聞之曰：“天實為之，謂之何哉？”\r\n　　邳公好古物，鐘鼎什物、珪璽錢具必具。子聞之曰：“古之好古者聚道，今\r\n之好古者聚財。”\r\n　　子謂仲長子光曰：“山林可居乎？”曰：“會逢其適也，焉知其可？”子曰：\r\n“達人哉，隱居放言也！”子光退謂董、薛曰：“子之師，其至人乎？死生一矣，\r\n不得與之變。”\r\n　　薛收問隱。子曰：“至人天隱，其次地隱，其次名隱。”\r\n　　子謂姚義能交。或曰簡。子曰：“所以為能也。”或曰廣。子曰：“廣而不\r\n濫，又所以為能也。”\r\n　　子謂：“晁錯率井田之序，有心乎復古矣。”\r\n　　賈瓊問《續書》之義。子曰：“天子之義列乎範者有四，曰制，曰詔，曰志，\r\n曰策。大臣之義載於業者有七，曰命，曰訓，曰對，曰贊，曰議，曰誡，曰諫。”\r\n　　文中子曰：“帝者之制，恢恢乎其無所不容。其有大制，制天下而不割乎？\r\n其上湛然，其下恬然。天下之危，與天下安之；天下之失，與天下正之。千變萬\r\n化，吾常守中焉。其卓然不可動乎？其感而無不通乎？此之謂帝制矣。”\r\n　　文中子曰：“《易》之憂患，業業焉，孜孜焉。其畏天憫人，思及時而動乎？”\r\n繁師玄曰：“遠矣，吾視《易》之道，何其難乎？”子笑曰：“有是夫？終日乾\r\n乾可也。視之不臧，我思不遠。”\r\n　　越公聘子。子謂其使者曰：“存而行之可也。”歌《幹旄》而遣之。既而曰：\r\n“玉帛雲乎哉？”\r\n　　子謂房玄齡曰：“好成者，敗之本也；願廣者，狹之道也。”玄齡問：“立\r\n功立言何如？”子曰：“必也量力乎？”\r\n　　子謂：“姚義可與友，久要不忘；賈瓊可與行事，臨難不變；薛收可與事君，\r\n仁而不佞；董常可與出處，介如也。”\r\n　　子曰：“賤物貴我，君子不為也。好奇尚怪，蕩而不止，必有不肖之心應之。”\r\n　　薛宏請見《六經》，子不出。門人惑。子笑曰：“有好古博雅君子，則所不\r\n隱。”\r\n　　子有內弟之喪，不飲酒食肉。郡人非之。子曰：“吾不忍也。”賦《載馳》\r\n卒章而去。\r\n　　鄭和譖子於越公曰：“彼實慢公，公何重焉？”越公使問子。子曰：“公可\r\n慢，則僕得矣；不可慢，則僕失矣。得失在僕，公何預焉？”越公待之如舊。\r\n　　子曰：“我未見勇者。”或曰賀若弼。子曰：“弼也戾，焉得勇？”\r\n　　李密問英雄。子曰：“自知者英，自勝者雄。”問勇。子曰：“必也義乎？”\r\n　　賈瓊曰：“甚矣，天下之不知子也。”子曰：“爾願知乎哉？姑修焉，天將\r\n知之，況人乎？”\r\n　　賈瓊請《六經》之本，曰：“吾恐夫子之道或墜也。”子曰：“爾將為名乎！\r\n有美玉姑待價焉。”\r\n　　楊玄感問孝。子曰：“始於事親，終於立身。”問忠。子曰：“孝立則忠遂\r\n矣。”\r\n\r\n卷五　　問易篇\r\n\r\n　　劉炫問《易》。子曰：“聖人于《易》，沒身而已，況吾儕乎？”炫曰：“吾\r\n談之於朝，無我敵者。”子不答。退謂門人曰：“默而成之，不言而信，存乎德\r\n行。”\r\n　　魏徵曰：“聖人有憂乎？”子曰：“天下皆憂，吾獨得不憂乎？”問疑。子\r\n曰：“天下皆疑，吾獨得不疑乎？”徵退，子謂董常曰：“樂天知命，吾何憂？\r\n窮理盡性，吾何疑？”常曰：“非告徵也，子亦二言乎？”子曰：“徵所問者跡\r\n也，吾告汝者心也。心跡之判久矣，吾獨得不二言乎？”常曰：“心跡固殊乎？”\r\n子曰： “自汝觀之則殊也，而適造者不知其殊也，各雲當而已矣。則夫二未違一\r\n也。”李播聞而歎曰：“大哉乎一也！天下皆歸焉，而不覺也。”\r\n　　程元問叔恬曰：“《續書》之有志有詔，何謂也？”叔恬以告文中子。子曰：\r\n“志以成道，言以宣志。詔其見王者之志乎？其恤人也周，其致用也悉。一言而\r\n天下應，一令而不可易。非仁智博達，則天明命，其孰能詔天下乎？”叔恬曰：\r\n“敢問策何謂也？”子曰：“其言也典，其致也博，憫而不私，勞而不倦，其惟\r\n策乎？”子曰：“《續書》之有命邃矣：其有君臣經略，當其地乎？其有成敗於\r\n其間，天下懸之，不得已而臨之乎？進退消息，不失其幾乎？道甚大，物不廢，\r\n高逝獨往，中權契化，自作天命乎？”\r\n　　文中子曰：“事者，其取諸仁義而有謀乎？雖天子必有師，然亦何常師之有？\r\n唯道所存，以天下之身，受天下之訓，得天下之道，成天下之務，民不知其由也，\r\n其惟明主乎？”\r\n　　文中子曰：“廣仁益智，莫善於問；乘事演道，莫善於對。非明君孰能廣問？\r\n非達臣孰能專對乎？其因宜取類，無不經乎？洋洋乎，晁、董、公孫之對！”\r\n　　文中子曰：“有美不揚，天下何觀？君子之于君，贊其美而匡其失也。所以\r\n進善不暇，天下有不安哉？”\r\n　　文中子曰：“議，其盡天下之心乎？昔黃帝有合宮之聽，堯有衢室之問，舜\r\n有總章之訪，皆議之謂也。大哉乎！並天下之謀，兼天下之智，而理得矣，我何\r\n為哉？恭己南面而已。”\r\n　　子曰：“人心惟危，道心惟微，言道之難進也。故君子思過而預防之，所以\r\n有誡也。切而不指，勤而不怨，曲而不諂，直而有禮，其惟誡乎？”\r\n　　子曰：“改過不吝，無咎者善補過也。古之明王，詎能無過？從諫而已矣。\r\n故忠臣之事君也，盡忠補過。君失於上，則臣補於下；臣諫於下，則君從於上。\r\n此王道所以不跌也。取泰于否，易昏以明。非諫孰能臻乎？”\r\n　　文中子曰：“晉而下，何其紛紛多主也？吾視惠、懷傷之，舍三國將安取志\r\n乎？三國何其孜孜多虞乎？吾視桓、靈傷之，舍兩漢將安取制乎？”\r\n　　子謂“太和之政近雅矣，一明中國之有法。惜也，不得行穆公之道。”\r\n　　程元曰：“三教何如？”子曰：“政惡多門久矣。”曰：“廢之何如？”子\r\n曰：“非爾所及也。真君、建德之事，適足推波助瀾，縱風止燎爾。”\r\n　　子讀《洪範讜議》。曰：“三教於是乎可一矣。”程元、魏徵進曰：“何謂\r\n也？”子曰：“使民不倦。”\r\n　　賈瓊習《書》，至郅惲之事，問於子曰：“敢問事、命、志、制之別。”子\r\n曰：“制、命，吾著其道焉，志、事吾著其節焉。”賈瓊以告叔恬。叔恬曰： “《書》\r\n其無遺乎？《書》曰：惟精惟一，允執厥中。其道之謂乎？《詩》曰：采葑采菲，\r\n無以下體。其節之謂乎？”子聞之曰：“凝其知《書》矣。”\r\n　　子曰：“事之於命也，猶志之有制乎？非仁義發中，不能濟也。”\r\n　　子曰：“達制、命之道，其知王公之所為乎？其得變化之心乎？達志、事之\r\n道，其知君臣之所難乎？其得仁義之幾乎？”\r\n　　子曰：“處貧賤而不懾，可以富貴矣；僮僕稱其恩，可以從政矣；交遊稱其\r\n信，可以立功矣。”\r\n　　子曰：“愛名尚利，小人哉！未見仁者而好名利者也。”\r\n　　賈瓊問君子之道。子曰：“反是不思，亦已焉哉。”\r\n　　子見縗絰而哭不輟者，遂吊之。問喪期，曰：“五載矣。”子泫然曰：“先\r\n王之制不可越也。”\r\n　　楚公問用師之道。子曰：“行之以仁義。”曰：“若之何決勝？”子曰：“莫\r\n如仁義。過此，敗之招也。”\r\n　　子見耕者必勞之，見王人必俯之。鄉里不騎，雞初鳴，則盥漱具服。銅川夫\r\n人有病，子不交睫者三月。人問者送迎之，必泣以拜。\r\n　　子曰：“史傳興而經道廢矣，記注興而史道誣矣。是故惡夫異端者。”\r\n　　薛收曰：“何為命也？”子曰：“稽之於天，合之於人，謂其有定于此而應\r\n於彼。吉凶曲折，無所逃乎？非君子，孰能知而畏之乎？非聖人，孰能至之哉？”\r\n薛收曰：“古人作《元命》，其能至乎？”子曰：“至矣。”\r\n　　賈瓊曰：“《書》無制而有命，何也？”子曰：“天下其無王而有臣乎？”\r\n曰：“兩漢有制、志，何也？”子曰：“制，其盡美於恤人乎？志，其慚德於備\r\n物乎？”薛收曰：“帝制其出王道乎？”子曰：“不能出也。後之帝者，非昔之\r\n帝也。其雜百王之道，而取帝名乎？其心正，其跡譎。其乘秦之弊，不得已而稱\r\n之乎？政則苟簡，豈若唐、虞三代之純懿乎？是以富人則可，典禮則未。”薛收\r\n曰：“純懿遂亡乎？”子曰：“人能弘道，焉知來者之不如昔也？”\r\n　　子謂李靖智勝仁，程元仁勝智。子謂董常幾於道，可使變理。\r\n　　賈瓊問：“何以息謗？”子曰：“無辯。”曰：“何以止怨？”曰：“無爭。”\r\n　　子謂諸葛、王猛，功近而德遠矣。\r\n　　子在蒲，聞遼東之敗。謂薛收曰：“城複於隍矣。”賦《兔爰》之卒章。歸\r\n而善《六經》之本，日以俟能者。\r\n　　子曰：“好動者多難。小不忍，致大災。”\r\n　　子曰：“《易》，聖人之動也，於是乎用以乘時矣。故夫卦者，智之鄉也，\r\n動之序也。”薛生曰：“智可獨行乎？”子曰：“仁以守之，不能仁則智息矣，\r\n安所行乎哉？”\r\n　　子曰：“元亨利貞。運行不匱者，智之功也。”\r\n　　子曰：“佞以承上，殘以禦下，誘之以義不動也。”\r\n　　董常死，子哭之，終日不絕。門人曰：“何悲之深也？”曰：“吾悲夫天之\r\n不相道也。之子歿，吾亦將逝矣。明王雖興，無以定禮樂矣。”\r\n　　子贊《易》，至《序卦》，曰：“大哉，時之相生也！達者可與幾矣。”至《雜\r\n卦》，曰：“旁行而不流，守者可與存義矣。”\r\n　　子曰：“名實相生，利用相成，是非相明，去就相安也。”\r\n　　賈瓊問：“太平可致乎？”子曰：“五常之典，三王之誥，兩漢之制，粲然\r\n可見矣。”\r\n　　文中子曰：“王澤竭而諸侯仗義矣，帝制衰而天下言利矣。”\r\n　　文中子曰：“強國戰兵，霸國戰智，王國戰義，帝國戰德，皇國戰無為。天\r\n子而戰兵，則王霸之道不抗矣，又焉取帝名乎？故帝制沒而名實散矣。”\r\n　　子曰：“多言，德之賊也；多事，生之仇也。”薛方士曰：“逢惡斥之，遇\r\n邪正之，何如？”子曰：“其有不得其死乎？必也言之無罪，聞之以誡。”\r\n　　或問韋孝寬。子曰：“幹矣。”問楊愔。子曰：“輔矣。”\r\n　　宇文化及問天道人事如何。子曰：“順陰陽仁義，如斯而已。”\r\n　　賈瓊為吏，以事楚公。將行，子餞之。瓊曰：“願聞事人之道。”子曰：“遠\r\n而無介，就而無諂。泛乎利而諷之，無鬥其捷。”瓊曰：“終身誦之。”子曰：\r\n“終身行之可也。”\r\n　　子曰：“《元經》其正名乎？皇始之帝，征天以授之也。晉、宋之王，近於\r\n正體，於是乎未忘中國，穆公之志也。齊、梁、陳之德，斥之於四夷也，以明中\r\n國之有代，太和之力也。”\r\n　　子曰：“改元立號，非古也，其於彼心自作之乎？”\r\n　　或問：“志意修，驕富貴，道義重，輕王侯，如何？”子曰：“彼有以自守\r\n也。”\r\n　　薛生曰：“殤之後，帝制絕矣，《元經》何以不興乎？”子曰：“君子之于\r\n帝制，並心一氣以待也。傾耳以聽，拭目而視，故假之以歲時。桓、靈之際，帝\r\n制遂亡矣。文、明之際，魏制其未成乎？太康之始，書同文，車同軌。君子曰：\r\n帝制可作矣，而不克振。故永熙之後，君子息心焉。”曰：“謂之何哉？《元經》\r\n於是不得已而作也？”文中子曰：“《春秋》作而典、誥絕矣，《元經》興而帝\r\n制亡矣。”\r\n　　文中子曰：“諸侯不貢詩，天子不采風，樂官不達雅，國史不明變。嗚呼！\r\n斯則久矣。《詩》可以不續乎？”\r\n\r\n卷六 　禮樂篇\r\n\r\n　　子曰：“吾于禮樂，正失而已。如其製作，以俟明哲，必也崇貴乎？”\r\n　　賈瓊、薛收曰：“道不行，如之何？”子曰：“父母安之，兄弟愛之，朋友\r\n信之。施於有政，道亦行矣，奚謂不行？”\r\n　　子謂：“任、薛、王、劉、崔、盧之昏，非古也，何以視譜？”\r\n　　文中子曰：“帝之不帝久矣。”王孝逸曰：“敢問《元經》之帝何也？”子\r\n曰：“絜名索實，此不可去。其為帝，實失而名存矣。”\r\n　　或問謝安。“子曰：“簡矣。”問王導。子曰：“敬矣。”問溫嶠。子曰：\r\n“毅人也。”問桓溫。子曰：“智近謀遠，鮮不及矣。”\r\n　　賈瓊問群居之道。子曰：“同不害正，異不傷物。”曰：“可終身而行乎？”\r\n子曰：“烏乎而不可也？古之有道者，內不失真，而外不殊俗，夫如此故全也。”\r\n　　繁師玄曰：“敢問稽古之利。”子曰：“執古以禦今之有乎？”\r\n　　子曰：“居近識遠，處今知古，惟學矣乎？”\r\n　　子曰：“恭則物服，愨則有成，平則物化。”\r\n　　子曰：“我未見平者也。”\r\n　　或曰：“君子仁而已矣，何用禮為？”子曰：“不可行也。”或曰：“禮豈\r\n為我輩設哉？”子不答，既而謂薛收曰：“斯人也，旁行而不流矣，安知教意哉？\r\n有若謂先王之道，斯為美也。”\r\n　　文中子曰：“七制之主，道斯盛矣。”薛收曰：“何為其然？”子曰：“嗚\r\n呼！惟明王能受訓。”收曰：“無制而有訓，何謂也？”子曰：“其先帝之制未\r\n亡乎？大臣之命尚正乎？無制而有訓，天下其無大過矣。否則蒼生不無大憂焉。”\r\n　　薛收曰：“贊其非古乎？”子曰：“唐、虞之際，斯為盛。大禹、皋陶，所\r\n以順天休命也。”\r\n　　文中子曰：“議，天子所以兼采而博聽也，唯至公之主為能擇焉。”\r\n　　文中子曰：“誡，其至矣乎？古之明王，敬慎所未見，悚懼所未聞；刻于盤\r\n盂，勒於幾杖；居有常念，動無過事。其誡之功乎？”\r\n　　薛收曰：“諫其見忠臣之心乎？其志直，其言危。”子曰：“必也直而不迫，\r\n危而不詆，其知命者之所為乎？狡乎逆上，吾不與也。”\r\n　　賈瓊曰：“虐哉，漢武！未嘗從諫也。”子曰：“孝武，其生知之乎？雖不\r\n從，未嘗不悅而容之。故賢人攢于朝，直言屬於耳。斯有志於道，故能知悔而康\r\n帝業。可不謂有志之主乎？”\r\n　　子曰：“姚義之辯，李靖之智，賈瓊、魏徵之正，薛收之仁，程元、王孝逸\r\n之文，加之以篤固，申之以禮樂，可以成人矣。”\r\n　　子謂京房、郭璞，古之亂常人也。\r\n　　子曰：“冠禮廢，天下無成人矣；昏禮廢，天下無家道矣；喪禮廢，天下遺\r\n其親矣；祭禮廢，天下忘其祖矣。嗚呼！吾末如之何也已矣。”\r\n　　越公問政。子曰：“恭以儉。”邳公問政。子曰：“清以平。”安平公問政。\r\n子曰：“無鬥人以名。”\r\n　　子謂薛收、賈瓊曰：“《春秋》、《元經》，其衰世之意乎？義直而微，言曲\r\n而中。”\r\n　　越公初見子，遇內史薛公曰：“公見王通乎？”薛公曰：“鄉人也。是其家\r\n傳七世矣，皆有經濟之道，而位不逢。”越公曰：“天下豈有七世不逢乎？”薛\r\n公曰：“君子道消，十世不逢有矣。”越公曰：“奚若其祖？”公曰：“王氏有\r\n祖父焉，有子孫焉。雖然，久於其道，鐘美於是也，是人必能敘彝倫矣。”\r\n　　子出自蒲關。關吏陸逢止之曰：“未可以遁我生民也。”子為之宿，翌日而\r\n行。陸逢送子曰：“行矣，江湖鱣鯨，非溝瀆所容也。”\r\n　　程元曰：“敢問‘風自火出，家人’，何也？”子曰：“明內有齊外，故家\r\n道正而天下正。”\r\n　　子曰：“仁義其教之本乎？先王以是繼道德而興禮樂者也。”\r\n　　子曰：“禮其皇極之門乎？聖人所以向明而節天下也。其得中道乎？故能辯\r\n上下，定民志。”\r\n　　或問君子。子曰：“知微、知章、知柔、知剛。”曰：“君子不器，何如？”\r\n子曰：“此之謂不器。”\r\n　　文中子曰：“周、齊之際，王公大臣不暇及禮矣。獻公曰：天子失禮，則諸\r\n侯修于國；諸侯失禮，則大夫修于家。禮樂之作，獻公之志也。”\r\n　　程元問六經之致。子曰：“吾續《書》以存漢、晉之實，續《詩》以辯六代\r\n之俗，修《元經》以斷南北之疑，贊《易》道以申先師之旨，正《禮》《樂》以\r\n旌後王之失。如斯而已矣。”程元曰：“作者之謂聖，述者之謂明，夫子何處乎？”\r\n子曰：“吾於道，屢伸而已。其好而能樂，勤而不厭者乎？聖與明吾安敢處？”\r\n　　子曰：“有坐而得者，有坐而不得者；有行而至者，有不行而至者。”\r\n　　子曰：“見而存，未若不見而存者也。”\r\n　　子曰：“君子可招而不可誘，可棄而不可慢。輕譽苟毀，好憎尚怒，小人哉！”\r\n　　子曰：“以勢交者，勢傾則絕；以利交者，利窮則散。故君子不與也。”\r\n　　子謂：薛收善接小人，遠而不疏，近而不狎，頹如也。\r\n　　子遊汾亭，坐鼓琴，有舟而釣者過，曰：“美哉，琴意！傷而和，怨而靜。\r\n在山澤而有廊廟之志。非太公之都磻溪，則仲尼之宅泗濱也。”子驟而鼓《南風》。\r\n釣者曰：“嘻！非今日事也。道能利生民，功足濟天下，其有虞氏之心乎？不如\r\n舜自鼓也。聲存而操變矣。”子遽舍琴，謂門人曰：“情之變聲也，如是乎？”\r\n起將延之，釣者搖竿鼓枻而逝。門人追之，子曰：“無追也。播鞀武入於河，擊\r\n磬襄入於海，固有之也。”遂志其事，作《汾亭操》焉。\r\n　　子之夏城，薛收、姚義後，遇牧豕者問塗焉。牧者曰：“從誰歟？”薛收曰：\r\n“從王先生也。”牧者曰：“有鳥有鳥，則飛於天。有魚有魚，則潛於淵。知道\r\n者蓋默默焉。”子聞之，謂薛收曰：“獨善可矣。不有言者，誰明道乎？”\r\n　　子不相形，不禱疾，不蔔非義。\r\n　　子曰：“君子不受虛譽，不祈妄福，不避死義。”\r\n　　文中子曰：“記人之善而忘其過，溫大雅能之。處貧賤而不懾，魏徵能之。\r\n聞過而有喜色，程元能之。亂世羞富貴，竇威能之。慎密不出，董常能之。”\r\n　　陳叔達謂子曰：“吾視夫子之道，何其早成也？”子曰：“通於道有志焉，\r\n又焉取乎早成耶？”叔達出遇程元、竇威于塗，因言之。程元曰：“夫子之成也，\r\n吾儕慕道久矣，未嘗不充欲焉。游夫子之門者，未有問而不知，求而不給者也。\r\n《詩》雲：實獲我心。蓋天啟之，非積學能致也。”子聞之曰：“元，汝知乎哉？\r\n天下未有不學而成者也。”\r\n　　或問長生神仙之道。子曰：“仁義不修，孝悌不立，奚為長生？甚矣，人之\r\n無厭也！”\r\n　　或問嚴光、樊英名隱。子曰：“古之避言人也。”問東方朔。子曰：“人隱\r\n者也。”子曰：“自太伯、虞仲已來，天下鮮避地者也。仲長子光，天隱者也，\r\n無往而不適矣。”\r\n　　子曰：“遁世無悶，其避世之謂乎？非夫無可無不可，不能齊也。”\r\n　　文中子曰：“《小雅》盡廢而《春秋》作矣。小化皆衰，而天下非一帝。《元\r\n經》所以續而作者，其衰世之意乎？”\r\n　　子在絳。出於野，遇陳守。曰：“夫子何之乎？”子曰：“將之夏。”陳守\r\n令勸吏息役。董常聞之曰：“吾知夫子行國矣，未嘗虛行也。”\r\n　　賈瓊事楚公，困讒而歸。以告子。子曰：“瓊，汝將閉門卻掃歟？不知緘口\r\n而內修也。”瓊未達古人之意焉。\r\n　　仲長子光曰：“在險而運奇，不若宅平而無為。”文中子以為知言。文中子\r\n曰：“其名彌消，其德彌長；其身彌退，其道彌進，此人其知之矣。”\r\n　　子曰：“知之者不如行之者，行之者不如安之者。”\r\n　　仲長子光字不曜，董常字履常。子曰：“稱德矣。”子之叔弟績，字無功。\r\n子曰：“字，朋友之職也。神人無功，非爾所宜也。”常名之。季弟名靜，薛收\r\n字之曰保名。子聞之曰：“薛生善字矣。靜能保名，有稱有誡。薛生於是乎可與\r\n友也。”\r\n\r\n卷七 　述史篇\r\n\r\n　　子曰：“太熙之後，述史者幾乎罵矣，故君子沒稱焉。”\r\n　　楚公作難，賈瓊去之。子曰：“瓊可謂立不易方矣。”\r\n　　溫彥博問知。子曰：“無知。”問識。子曰：“無識。”彥博曰：“何謂其\r\n然？”子曰：“是究是圖，亶其然乎？”彥博退告董常。常曰：“深乎哉！此文\r\n王所以順帝之則也。”\r\n　　子曰：“《詩》有天下之作焉，有一國之作焉，有神明之作焉。”\r\n　　吳季劄曰：“《小雅》其周之衰乎？《豳》其樂而不淫乎？”子曰：“孰謂\r\n季子知樂？《小雅》烏乎衰，其周之盛乎？《豳》烏乎樂，其勤而不怨乎？”\r\n　　子曰：“太和之主有心哉！”賈瓊曰：“信美矣。”子曰：“未光也。”\r\n　　文中子曰：“《書》作，君子不榮祿矣。”\r\n　　董常習《書》，告於子曰：“吳、蜀遂忘乎？”子慨然歎曰：“通也敢忘大\r\n皇昭烈之懿識，孔明、公瑾之盛心哉？”\r\n　　董常曰：“大哉，中國！五帝、三王所自立也，衣冠禮義所自出也。故聖賢\r\n景慕焉。中國有一，聖賢明之。中國有並，聖賢除之邪？”子曰：“噫！非中國\r\n不敢以訓。”\r\n　　董常曰：“《元經》之帝元魏，何也？”子曰：“亂離斯瘼，吾誰適歸？天\r\n地有奉，生民有庇，即吾君也。且居先王之國，受先王之道，予先王之民矣，謂\r\n之何哉？”董常曰：“敢問皇始之授魏而帝晉，何也？”子曰：“主中國者，將\r\n非中國也。我聞有命，未敢以告人，則猶傷之者也。傷之者懷之也。”董常曰：\r\n“敢問卒帝之何也？”子曰：“貴其時，大其事，於是乎用義矣。”\r\n　　子曰：“穆公來，王肅至，而元魏達矣。”\r\n　　子曰：“非至公不及史也。”\r\n　　叔恬曰：“敢問《元經》書陳亡而具五國，何也？”子曰：“江東，中國之\r\n舊也，衣冠禮樂之所就也。永嘉之後，江東貴焉，而卒不貴，無人也。齊、梁、\r\n陳於是乎不與其為國也。及其亡也，君子猶懷之。故《書》曰：晉、宋、齊、梁、\r\n陳亡，具五以歸其國。且言其國亡也。嗚呼！棄先王之禮樂以至是乎？”叔恬曰：\r\n“晉、宋亡國久矣，今具之，何謂也？”子曰：“衣冠文物之舊，君子不欲其先\r\n亡。宋嘗有樹晉之功，有複中國之志。亦不欲其先亡也。故具齊、梁、陳，以歸\r\n其國也。其未亡，則君子奪其國焉。曰：“中國之禮樂安在？其已亡，則君子與\r\n其國焉。”曰：“猶我中國之遺人也。”\r\n　　叔恬曰：“敢問其志。”文中子泫然而興曰：“銅川府君之志也，通不敢廢。\r\n書五國並時而亡，蓋傷先王之道盡墜。故君子大其言，極其敗，於是乎埽地而求\r\n更新也。期逝不至，而多為恤，汝知之乎？此《元經》所以書也。”\r\n　　文中子曰：“漢、魏禮樂，其末不足稱也。然《書》不可廢，尚有近古對議\r\n存焉。制志詔冊，則幾乎典誥矣。”\r\n　　薛收問仁。子曰：“五常之始也。”問性。子曰：“五常之本也。”問道。\r\n子曰：“五常一也。”\r\n　　賈瓊曰：“子於道有不盡矣乎？”子曰：“通于三才五常有不盡者，神明殛\r\n也。或力不足者，斯止矣。”\r\n　　裴晞問穆公之事。子曰：“舅氏不聞鳳皇乎？覽德暉而下，何必懷彼也？”\r\n叔恬曰：“穆公之事，蓋明齊魏。”\r\n　　裴晞曰：“人壽幾何？吾視仲尼，何其勞也！”子曰：“有之矣。其勞也，\r\n敢違天乎？焉知後之視今，不如今之視昔也？”\r\n　　溫大雅問如之何可使為政。子曰：“仁以行之，寬以居之，深識禮樂之情。”\r\n“敢問其次。”子曰：“言必忠，行必恕，鼓之以利害不動。”又問其次。子曰：\r\n“謹而固，廉而慮，齪齪焉自保，不足以發也。”子曰：“降此，則穿窬之人爾，\r\n何足及政？抑可使備員矣。”\r\n　　子曰：“宗祖廢而氏姓離矣，朋友廢而名字亂矣。”\r\n　　內史薛公謂子曰：“吾文章可謂淫溺矣。”文中子離席而拜曰：“敢賀丈人\r\n之知過也。”薛公因執子手喟然而詠曰：“老夫亦何冀？之子振頹綱。”\r\n　　子將之陝。門人從者，鏘鏘焉被于路。子止之曰：“散矣。不知我者，謂我\r\n何求。”門人乃退。\r\n　　子謂賀若弼曰：“‘壯於趾’而已矣。”\r\n　　子曰：“天下未有不勞而成者也。”\r\n　　賈瓊問正家之道。子曰：“‘言有物而行有恆’。”王孝逸謂子曰：“盍說\r\n乎？”子曰：“嗚呼！言之不見信久矣。吾將‘正大人’以取吉。尚口則窮也。\r\n且‘致命遂志’，其唯君子乎？”\r\n　　文中子曰：“《春秋》其以天道終乎？故止於獲麟。《元經》其以人事終乎，\r\n故止于陳亡。於是乎天人備矣。”薛收曰：“何謂也？”子曰：“天人相與之際，\r\n甚可畏也，故君子備之。”\r\n　　子曰：“可與共樂，未可與共憂；可與共憂，未可與共樂。吾未見可與共憂\r\n樂者也。二帝、三王，可與憂矣。”\r\n　　子曰：“非君子不可與語變。”\r\n　　子贊《易》，至於《革》，歎曰：“可矣，其孰能為此哉？”至初九，曰：“吾\r\n當之矣，又安行乎？”\r\n　　薛收問一卦六爻之義。子曰：“卦也者，著天下之時也。爻也者，效天下之\r\n動也。趨時有六動焉，吉、凶、悔、吝所以不同也。”收曰：“敢問六爻之義。”\r\n子曰：“六者非他也，三才之道，誰能過乎？”\r\n　　程元、薛收見子。子曰：“二生之學文奚志也？”對曰：“尼父之《經》，\r\n夫子之續，不敢殆也。”子曰：“允矣，君子展也大成。居而安，動而變，可以\r\n佐王矣。”\r\n　　董常之喪，子赴洛，道于沔池。主人不授館，子有饑色，坐荊棘間，贊《易》\r\n不輟也。謂門人曰：“久矣，吾將輟也，而竟未獲，不知今也而通大困。困而不\r\n憂，窮而不懾，通能之。斯學之力也。”主人聞之，召舍具餐焉。\r\n　　賈瓊請絕人事。子曰：“不可。”請接人事。子曰：“不可。”瓊曰：“然\r\n則奚若？”子曰：“莊以待之，信以從之。去者不追，來者不拒，泛如也。斯可\r\n矣。”\r\n　　文中子曰：“賈誼夭，孝文崩，則漢祚可見矣。”\r\n　　子曰：“我未見謙而有怨，亢而無辱，惡而不彰者也。”\r\n　　董常曰：“子之《十二策》奚稟也？”子曰：“有天道焉，有地道焉，有人\r\n道焉，此其稟也。”董常曰：“噫！三極之道，稟之而行，不亦煥乎？”子曰：\r\n“《十二策》若行于時，則《六經》不續矣。”董常曰：“何謂也？”子曰：“仰\r\n以觀天文，俯以察地理，中以建人極。吾暇矣哉！其有不言之教，行而與萬物息\r\n矣。”\r\n　　文中子曰：“天下有道，聖人藏焉。天下無道，聖人彰焉。”董常曰：“願\r\n聞其說。”子曰：“反一無跡，庸非藏乎？因貳以濟，能無彰乎？如有用我者，\r\n當處於泰山矣。”董常曰：“將沖而用之乎？《易》不雲乎：易簡而天地之理得\r\n矣。”\r\n　　杜淹問七制之主。子曰：“有大功也。”問賈誼之道何如。子曰：“群疑亡\r\n矣。”\r\n　　或問楚元王。子曰：“惠人也。”問河間獻王。子曰：“智人也。”問東平\r\n王蒼。子曰：“仁人也。”問東海王強。子曰：“義人也。保終榮寵，不亦宜矣？”\r\n　　子曰：“婦人預事而漢道危乎，大臣均權而魏命亂矣，儲後不順而晉室墮矣。\r\n此非天也，人謀不臧，咎矣夫？”\r\n\r\n卷八　　魏相篇\r\n　　子謂魏相真漢相：“識兵略，達時令，遠乎哉！”\r\n　　子曰：“孰謂齊文宣瞢而善楊遵彥也？謂孝文明，吾不信也。謂爾朱榮忠，\r\n吾不信也。謂陳思王善讓也，能汙其跡，可謂遠刑名矣。人謂不密，吾不信也。”\r\n　　董常問：“古者明而不視，聰而不聞，有是夫？”子曰：“又有圓而不同，\r\n方而不礙，直而不抵，曲而不佞者矣。”常曰：“濁而不穢，清而不皎，剛而和，\r\n柔而毅，可乎？”子曰：“出而不聲，隱而不沒，用之則成，舍之則全，吾與爾\r\n有矣。”\r\n　　子游馬頰之穀，遂至牛首之谿，登降信宿，從者樂。姚義、竇威進曰：“夫\r\n子遂得潛乎？”子曰：“潛雖伏矣，亦孔之炤。”威曰：“聞朝廷有召子議矣。”\r\n子曰：“彼求我則如不我得，執我仇讎亦不我力。”姚義曰：“其車既載，乃棄\r\n爾輔。”竇威曰：“終逾絕險，曾是不意。”子喟然，遂歌《正月》終焉。既而\r\n曰： “不可為矣。”\r\n　　子曰：“《書》以辯事，《詩》以正性，《禮》以制行，《樂》以和德，《春秋\r\n元經》以舉往，《易》以知來。先王之蘊盡矣。”\r\n　　王孝逸曰：“惜哉！夫子不仕，哲人徒生矣。”賈瓊曰：“夫子豈徒生哉？\r\n以萬古為兆人，五常為四國，三才九疇為公卿，又安用仕？”董常曰：“夫子以\r\n《續詩》《續書》為朝廷，《禮論》《樂論》為政化，《贊易》為司命，《元經》為\r\n賞罰。此夫子所以生也。”叔恬聞之曰：“孝悌為社稷，不言為宗廟，無所不知\r\n為富貴，無所不極為死生。天下宗之，夫子之道足矣。”\r\n　　賈瓊曰：“中山吳欽，天下之孝者也。其處家也，父兄欣欣然；其行事也，\r\n父兄焦然，若無所據。”子曰：“吾黨之孝者異此：其處家也，父母晏然；其行\r\n事也，父兄恬然，若無所思。”\r\n　　裴嘉有婚會，薛方士預焉。酒中而樂作，方士非之而出。子聞之曰：“薛方\r\n士知禮矣，然猶在君子之後乎？”\r\n　　文中子曰：“《元經》有常也：所正以道，於是乎見義。《元經》有變也：\r\n所行有適，於是乎見權。權義舉而皇極立矣。”\r\n　　董常曰：“夫子《六經》，皇極之能事畢矣。”\r\n　　文中子曰：“《春秋》，一國之書也。其以天下有國，而王室不尊乎？故約\r\n諸侯以尊王政，以明天命之未改，此《春秋》之事也。《元經》，天下之書也。其\r\n以無定國而帝位不明乎？征天命以正帝位，以明神器之有歸，此《元經》之事也。”\r\n董常曰：“執小義妨大權，《春秋》《元經》之所罪與？”子曰：“斯謂皇之不極。”\r\n　　禦河之役，子聞之曰：“人力盡矣。”\r\n　　子居家，不暫舍《周禮》。門人問子。子曰：“先師以王道極是也，如有用\r\n我，則執此以往。通也宗周之介子，敢忘其禮乎？”\r\n　　子曰：“《周禮》其敵於天命乎？《春秋》，抗王而尊魯，其以周之所存乎？\r\n《元經》抗帝而尊中國，其以天命之所歸乎？”\r\n　　張玄素問禮。子曰：“直爾心，儼爾形，動思恭，靜思正。”問道。子曰：\r\n“禮得而道存矣。”玄素出，子曰：“有心乎禮也。夫禮有竊之而成名者，況躬\r\n親哉！”\r\n　　魏徵問君子之辯。子曰：“君子奚辯？而有時平為辯，不得已也，其猶兵乎？”\r\n董常聞之曰：“君子有不言之辯，不殺之兵，亦時乎？”子曰：“誠哉！不知時，\r\n無以為君子。”\r\n　　文中子曰：“聞謗而怒者，讒之由也；見譽而喜者，佞之媒也。絕由去媒，\r\n讒佞遠矣。”\r\n　　子曰：“聞難思解，見利思避，好成人之美，可以立矣。”\r\n　　子謂董常曰：“我未見勤者矣。蓋有焉，我未之見也。”\r\n　　子曰：“年不豐，兵不息，吾已矣夫？”\r\n　　子謂北山黃公善醫，先寢食而後針藥；汾陰侯生善筮，先人事而後說卦。\r\n　　房玄齡問正主庇民之道。子曰：“先遺其身。”曰：“請究其說。”子曰：\r\n“夫能遺其身，然後能無私，無私然後能至公，至公然後以天下為心矣，道可行\r\n矣。”玄齡曰：“如主何？”子曰：“通也不可究其說，蕭、張其猶病諸？噫！\r\n非子所及，姑守爾恭，執爾慎，庶可以事人也。”\r\n　　江都有變，子有疾，謂薛收曰：“道廢久矣，如有王者出，三十年而後禮樂\r\n可稱也，斯已矣。”收曰：“何謂也？”子曰：“十年平之，十年富之，十年和\r\n之，斯成矣。”\r\n　　子曰：“早婚少娉，教人以偷；妾媵無數，教人以亂。且貴賤有等，一夫一\r\n婦，庶人之職也。”\r\n　　子謁見隋祖，一接而陳《十二策》，編成四卷。薛收曰：“辯矣乎！”董常\r\n曰：“非辯也，理當然爾。”\r\n　　房玄齡請習《十二策》，子曰：“時異事變，不足習也。”\r\n　　虞世基遣使謂子曰：“盍仕乎？”子曰：“通有疾，不能仕也。”飲使者，\r\n歌《小明》以送之。世基聞之曰：“吾特遊繒繳之下也，若夫子可謂冥冥矣。”\r\n　　文中子曰：“問則對，不問則述，竊比我于仲舒。”\r\n　　子曰：“吾不仕，故成業；不動，故無悔；不廣求，故得；不雜學，故明。”\r\n　　文中子曰：“凝滯者，智之蝥也；忿憾者，仁之螣也；纖吝者，義之蠹也。”\r\n　　子曰：“《元經》之專斷，蓋蘊於天命，吾安敢至哉？”董常聞之曰：“《元\r\n經》之與天命，夫子而不至，其孰能至也？”\r\n　　子謂竇威曰：“既冠讀《冠禮》，將婚讀《婚禮》，居喪讀《喪禮》，既葬讀\r\n《祭禮》，朝廷讀《賓禮》，軍旅讀《軍禮》，故君子終身不違《禮》。”竇威曰：\r\n“仲尼言：不學《禮》，無以立。此之謂乎？”\r\n　　子述《婚禮》。賈瓊曰：“今皆亡，又焉用續？”子曰：“瓊，爾無輕禮，\r\n無諂俗，姑存之可也。”\r\n　　子贊《易》至《觀卦》，曰：“可以盡神矣。”\r\n　　子曰：“古者進賢退不肖，猶患不治；今則吾樂賢者而哀不賢者，如是寡怨，\r\n猶懼不免。《詩》雲：惴惴小心，如臨空穀。”\r\n　　子讀《說苑》。曰：“可以輔教矣。”\r\n　　子之韓城，自龍門關先濟，賈瓊、程元後。關吏仇璋止之曰：“先濟者為誰？\r\n吾視其顙頹如也，重而不元；目燦如也，澈而不瞬；口敦如也，閎而不張；鳳頸\r\n龜背，須垂至腰，參如也。與之行，俯然而色卑；與之言，泛然而後應。浪驚拖\r\n旋而不懼，是必有異人者也。吾聞之：天下無道，聖人藏焉，鞠躬守默，斯人殆\r\n似也。”程元曰：“子知人矣。是王通者也。”賈瓊曰：“吾二人師之而不能去\r\n也。”仇璋曰：“夫杖一德，乘五常，扶三才，控六藝，吾安得後而不往哉？”\r\n遂舍職從于韓城。子謂賈瓊曰：“君子哉，仇璋也！比董常則不足，方薛收則有\r\n餘。”\r\n　　文中子曰：“吾聞禮于關生，見負樵者幾焉；正樂於霍生，見持竿者幾焉。\r\n吾將退而求諸野矣。”\r\n　　子曰：“多言不可與遠謀，多動不可與久處。吾願見偽靜詐儉者。”\r\n　　賈瓊曰：“知善而不行，見義而不勸，雖有拱璧之迎，吾不入其門矣。”子\r\n聞之曰：“強哉矯也！”\r\n　　仇璋謂薛收曰：“子聞三有七無乎？”收曰：“何謂也？”璋曰：“無諾責，\r\n無財怨，無專利，無苟說，無伐善，無棄人，無畜憾。”薛收曰：“請聞三有。”\r\n璋曰：“有慈，有儉，有不為天下先。”收曰：“子及是乎？”曰：“此君子之\r\n職也，璋何預焉？”子聞之曰：“唯其有之，是以似之。”\r\n　　子曰：“君子先擇而後交，小人先交而後擇。故君子寡尤，小人多怨，良以\r\n是夫？”\r\n　　子曰：“君子不責人所不及，不強人所不能，不苦人所不好。夫如此，故免。\r\n老聃曰：吾言甚易行，天下不能行。信哉！”\r\n　　仇璋問：“君子有爭乎？”子曰：“見利爭讓，聞義爭為，有不善爭改。”\r\n　　薛收問：“聖人與天地如何？”子曰：“天生之，地長之，聖人成之。故天\r\n地立而《易》行乎其中矣。”\r\n　　薛收問《易》。子曰：“天地之中非他也，人也。”收退而歎曰：“乃今知\r\n人事修，天地之理得矣。”\r\n　　子謂收曰：“我未見欲仁好義而不得者也。如不得，斯無性者也。”\r\n　　子曰：“嚴子陵釣于湍石，爾朱榮控勒天下。故君子不貴得位。”\r\n　　子曰：“火炎上而受制于水，水趨下而得志於火。故君子不欲多上人。”\r\n　　子贊《易》至“山附於地剝”，曰：“固其所也，將安之乎？是以君子思以\r\n下人。”\r\n　　芮城府君讀《說苑》。子見之曰：“美哉，兄之志也！於以進物，不亦可乎？”\r\n　　子之居，常湛如也。言必恕，動必義，與人款曲以待其會。故君子樂其道，\r\n小人懷其惠。\r\n　　叔恬曰：“凝于先王之道：行思坐誦，常若不及；臨事往來，常若無誨，道\r\n果艱哉！”子曰：“吾亦然也。”叔恬曰：“天下惡直醜正，凝也獨安之乎？”\r\n子悄然作色曰：“神之聽之，介爾景福。君子之于道也，死而後已。天不為人怨\r\n諮而輟其寒暑，君子不為人之醜惡而輟其正直。然汝不聞《洪範》之言乎？平康\r\n正直。夫如是，故全。今汝屑屑焉，三德無據，而心未樹也。無挺，無訐，無固，\r\n無抵，斯之謂側僻。民用僣忒，無乃汝乎？”叔恬再拜而出。\r\n　　仇璋進曰：“君子思以下人，直在其中與？”子笑而不答。薛收曰：“君子\r\n樂然後笑，夫子何為不與其進也？”子曰：“唯狂克念，斯非樂乎？”\r\n　　子謂仇璋、薛收曰：“非知之艱，行之惟艱。”\r\n\r\n卷九 　立命篇\r\n\r\n　　文中子曰：“命之立也，其稱人事乎？故君子畏之。無遠近高深而不應也，\r\n無洪纖曲直而不當也。故歸之於天。《易》曰：乾道變化，各正性命。”\r\n　　魏徵曰：“《書》雲：惠迪吉，從逆凶，惟影響。《詩》雲：不戢不難，受\r\n福不那。彼交匪傲，萬福來求。其是之謂乎？”子曰：“徵其能自取矣。”董常\r\n曰：“自取者其稱人邪？”子曰：“誠哉！惟人所召。”\r\n　　賈瓊進曰：“敢問死生有命，富貴在天，何謂也？”子曰：“召之在前，命\r\n之在後，斯自取也。庸非命乎？噫！吾未如之何也已矣。”瓊拜而出，謂程元曰：\r\n“吾今而後知元命可作，多福可求矣。”程元曰：“敬佩玉音，服之無斁。”\r\n　　文中子曰：“度德而師，易子而教，今亡矣。”\r\n　　子曰：“不以伊尹、周公之道康其國，非大臣也。不以霍光、諸葛亮之心事\r\n其君者，皆具臣也。”\r\n　　董常歎曰：“善乎，顏子之心也！三月不違仁矣。”子聞之曰：“仁亦不遠，\r\n姑慮而行之，爾無苟羨焉。惟精惟一，誕先登於岸。”常出曰：“慮不及精，思\r\n不及睿，焉能無咎？焉能不違？”\r\n　　繁師玄聞董常賢，問賈瓊以齒。瓊曰：“始冠矣。”師玄曰：“籲！其幼達\r\n也。”瓊曰：“夫子十五為人師焉。陳留王孝逸，先達之傲者也，然白首北面，\r\n豈以年乎？瓊聞之：德不在年，道不在位。”\r\n　　門人有問姚義：“孔庭之法，曰《詩》曰《禮》，不及四經，何也？”姚義\r\n曰：“嘗聞諸夫子矣：《春秋》斷物，志定而後及也；《樂》以和，德全而後及也；\r\n《書》以制法，從事而後及也；《易》以窮理，知命而後及也。故不學《春秋》，\r\n無以主斷；不學《樂》，無以知和；不學《書》，無以議制；不學《易》，無以通\r\n理。四者非具體不能及，故聖人後之，豈養蒙之具邪？”或曰：“然則《詩》《禮》\r\n何為而先也？”義曰：“夫教之以《詩》，則出辭氣，斯遠暴慢矣；約之以《禮》，\r\n則動容貌，斯立威嚴矣。度其言，察其志，考其行，辯其德。志定則發之以《春\r\n秋》，於是乎斷而能變；德全則導之以樂，於是乎和而知節；可從事，則達之以\r\n《書》，於是乎可以立制；知命則申之以《易》，於是乎可與盡性。若驟而語《春\r\n秋》，則蕩志輕義；驟而語《樂》，則喧德敗度；驟而語《書》，則狎法；驟而語\r\n《易》，則玩神。是以聖人知其必然，故立之以宗，列之以次。先成諸己，然後\r\n備諸物；先濟乎近，然後形乎遠。亶其深乎！亶其深乎！”子聞之曰：“姚子得\r\n之矣。”\r\n　　子曰：“識寡於亮，德輕於才，斯過也已。”\r\n　　子曰：“治亂，運也，有乘之者，有革之者。窮達，時也，有行之者，有遇\r\n之者。吉凶，命也，有作之者，有偶之者。一來一往，各以數至，豈徒雲哉？”\r\n　　遼東之役，天下治船。子曰：“林麓盡矣。帝省其山，其將何辭以對？”\r\n　　或問《續經》。薛收、姚義告於子。曰：“使賢者非邪，吾將飾誠以請對；\r\n愚者非邪，吾獨奈之何？”因賦《黍離》之卒章，入謂門人曰：“五交三釁，劉\r\n峻亦知言哉！”\r\n　　房玄齡問：“善則稱君，過則稱己，可謂忠乎？”子曰：“讓矣。”\r\n　　杜如晦問政。子曰：“推爾誠，舉爾類；賞一以勸百，罰一以懲眾。夫為政\r\n而何有？”如晦出，謂竇威曰：“讜人容其訐，佞人杜其漸，賞罰在其中。吾知\r\n乎為政矣。”\r\n　　文中子曰：“制命不及黃初，志事不及太熙，褒貶不及仁壽。”叔恬曰：“何\r\n謂也？”子泫然曰：“仁壽、大業之際，其事忍容言邪？”\r\n　　賈瓊問：“富而教之，何謂也？”子曰：“仁生於歉，義生於豐。故富而教\r\n之，斯易也。古者聖王在上，田裡相距，雞犬相聞，人至老死不相往來，蓋自足\r\n也。是以至治之代，五典潛，五禮措，五服不章。人知飲食，不知蓋藏；人知群\r\n居，不知愛敬。上如標枝，下如野鹿。何哉？蓋上無為，下自足故也。”賈瓊曰：\r\n“淳漓樸散，其可歸乎？”子曰：“人能弘道，苟得其行，如反掌爾。昔舜、禹\r\n繼軌而天下朴，夏桀承之而天下詐，成湯放桀而天下平，殷紂承之而天下陂，文、\r\n武治而幽、厲散，文、景寧而桓、靈失。斯則治亂相易，澆淳有由。興衰資乎人，\r\n得失在乎教。其曰太古不可複，是未知先王之有化也。《詩》《書》《禮》《樂》，\r\n複何為哉？”董常聞之，謂賈瓊曰：“孔、孟雲亡，夫子之道行，則所謂綏之斯\r\n來，動之斯和乎？孰雲淳樸不可歸哉？”\r\n　　子曰：“以性制情者鮮矣。我未見處歧路而不遲回者。《易》曰：直方大，\r\n不習，無不利。則不疑其所行也。”\r\n　　竇威曰：“大哉，《易》之盡性也！門人孰至焉？”子曰：“董常近之。”\r\n或問：“威與常也，何如？”子曰：“不知。”\r\n　　子曰：“《大雅》或幾于道，蓋隱者也。默而成之，不言而信。”\r\n　　或問陶元亮。子曰：“放人也。《歸去來》有避地之心焉。《五柳先生傳》，\r\n則幾于閉關矣。”\r\n　　子曰：“和大怨者必有餘怨，忘大樂者必有餘樂，天之道也。”\r\n　　子曰：“氣為上，形為下，識都其中，而三才備矣。氣為鬼，其天乎？識為\r\n神，其人乎？吾得之理性焉。”\r\n　　薛收曰：“敢問天神人鬼，何謂也？周公其達乎？”子曰：“大哉，周公！\r\n遠則冥諸心也。心者非他也，窮理者也。故悉本於天。推神于天，蓋尊而遠之也。\r\n故以祀禮接焉。近則求諸己也。己者非他也，盡性者也。卒歸之人。推鬼于人，\r\n蓋引而敬之也。故以饗禮接焉。古者觀盥而不薦，思過半矣。”薛收曰：“敢問\r\n地祇。”子曰：“至哉！百物生焉，萬類形焉。示之以民，斯其義也。形也者，\r\n非他也，骨肉之謂也。故以祭禮接焉。”收曰：“三者何先？”子曰：“三才不\r\n相離也。措之事業，則有主焉。圜丘尚祀，觀神道也；方澤貴祭，察物類也；宗\r\n廟用饗，懷精氣也。”收曰：“敢問三才之蘊。”子曰：“至哉乎問！夫天者，\r\n統元氣焉，非止蕩蕩蒼蒼之謂也；地者，統元形焉，非止山川丘陵之謂也；人者，\r\n統元識焉，非止圓首方足之謂也。乾坤之蘊，汝思之乎？”於是收退而學《易》。\r\n　　子曰：“射以觀德，今亡矣。古人貴仁義，賤勇力。”\r\n　　子曰：“棄德背義，而患人之不已親；好疑尚詐，而患人之不已信；則有之\r\n矣。”\r\n　　子曰：“君子服人之心，不服人之言；服人之言，不服人之身。服人之身，\r\n力加之也。君子以義，小人以力。難矣夫！”\r\n　　子曰：“太熙之後，天子所存者號爾。烏乎！索化列之以政，則蕃君比之矣。\r\n《元經》何以不興乎？”\r\n　　房玄齡謂薛收曰：“道之不行也必矣，夫子何營營乎？”薛收曰：“子非夫\r\n子之徒歟？天子失道，則諸侯修之；諸侯失道，則大夫修之；大夫失道，則士修\r\n之；士失道，則庶人修之。修之之道，從師無常，誨而不倦，窮而不濫，死而後\r\n已。得時則行，失時則蟠。此先王之道所以續而不墜也，古者謂之繼時。《詩》\r\n不雲乎：縱我不往，子寧不嗣音。如之何以不行而廢也？”玄齡惕然謝曰：“其\r\n行也如是之遠乎？”\r\n\r\n卷十 　關朗篇\r\n\r\n　　或問關朗。子曰：“魏之賢人也。孝文沒而宣武立。穆公死，關朗退。魏之\r\n不振有由哉！”\r\n　　子曰：“中國失道，四夷知之。”魏徵曰：“請聞其說。”子曰：“《小雅》\r\n盡廢，四夷交侵，斯中國失道也，非其說乎？”徵退謂薛收曰：“時可知矣。”\r\n　　薛收問曰：“今之民胡無詩？”子曰：“詩者，民之情性也。情性能亡乎？\r\n非民無詩，職詩者之罪也。”\r\n　　姚義困於窶。房玄齡曰：“傷哉，窶也！盍請乎？”姚義曰：“古之人為人\r\n請，猶以為舍讓也，況為己乎？吾不願。”子聞之曰：“確哉，義也！實行古之\r\n道矣，有以發我也：難進易退。”\r\n　　子曰：“雖邇言必有可察，求本則遠。”\r\n　　王珪從子求《續經》。子曰：“叔父，通何德以之哉？”珪曰：“勿辭也。\r\n當仁不讓于師，況無師乎？吾聞關朗之筮矣：積亂之後，當生大賢。世習《禮》\r\n《樂》，莫若吾族。天未亡道，振斯文者，非子誰歟？”\r\n　　魏徵問：“議事以制，何如？”子曰：“苟正其本，刑將措焉。如失其道，\r\n議之何益？故至治之代，法懸而不犯，其次犯而不繁。故議事以制，噫！中代之\r\n道也。如有用我，必也無訟乎？”\r\n　　文中子曰：“平陳之後，龍德亢矣，而卒不悔。悲夫！”\r\n　　子曰：“吾于《續書》《元經》也，其知天命而著乎？傷禮樂則述章、志，\r\n正歷數則斷南北，感帝制而首太熙，尊中國而正皇始。”\r\n　　文中子曰：“動失之繁，靜失之寡。”\r\n　　子曰：“罪莫大於好進，禍莫大於多言，痛莫大于不聞過，辱莫大於不知恥。”\r\n　　子曰：“天子之子，合冠而議封，知治而受職，古之道也。”\r\n　　薛收問政于仲長子光。子光曰：“舉一綱，眾目張；弛一機，萬事墮。不知\r\n其政也。”收告文中子。子曰：“子光得之矣。”\r\n　　文中子曰：“不知道，無以為人臣，況君乎？”\r\n　　子曰：“人不裡居，地不井受，終苟道也。雖舜、禹不能理矣。”\r\n　　子曰：“政猛，寧若恩；法速，寧若緩；獄繁，甯若簡；臣主之際，其猜也\r\n寧信。執其中者，惟聖人乎？”\r\n　　子曰：“委任不一，亂之媒也；監察不止，奸之府也。”裴晞聞之曰：“左\r\n右相疑，非亂乎？上下相伺，非奸乎？古謂之蛇豕之政。噫！亡秦之罪也。”\r\n　　杜淹問隱。子曰：“非伏其身而不見也，時命大謬則隱其德矣。惟有道者能\r\n之。故謂之退藏於密。”杜淹曰：“《易》之興也，天下其可疑乎，故聖人得以\r\n隱？”子曰：“顯仁藏用，中古之事也。”淹曰：“敢問藏之之說。”子曰：“泯\r\n其跡，掞其心，可以神會，難以事求，斯其說也。”又問道之旨。子曰：“非禮\r\n勿動，非禮勿視，非禮勿聽。”淹曰：“此仁者之目也。”子曰：“道在其中矣。”\r\n淹退謂如晦曰：“瞻之在前，忽然在後。信顏氏知之矣。”\r\n　　文中子曰：“四民不分，五等不建，六官不職，九服不序，皇墳帝典不得而\r\n識矣。不以三代之法統天下，終危邦也。如不得已，其兩漢之制乎？不以兩漢之\r\n制輔天下者，誠亂也已。”\r\n　　文中子曰：“仲尼之述，廣大悉備，曆千載而不用，悲夫！”仇璋進曰：“然\r\n夫子今何勤勤於述也？”子曰：“先師之職也，不敢廢。焉知後之不能用也？是\r\n藨是蒨，則有豐年。”\r\n　　子謂薛收曰：“元魏已降，天下無主矣。開皇九載，人始一。先人有言曰：\r\n敬其事者大其始，慎其位者正其名。此吾所以建議于仁壽也。陛下真帝也，無踵\r\n偽亂，必紹周、漢。以土襲火，色尚黃，數用五，除四代之法，以乘天命。千載\r\n一時，不可失也。高祖偉之而不能用，所以然者，吾庶幾乎周公之事矣。故《十\r\n二策》何先？必先正始者也。”\r\n　　魏永為龍門令，下車而廣公舍。子聞之曰：“非所先也。勞人逸己，胡甯是\r\n營？”永遽止以謝子。\r\n　　子曰：“不勤不儉，無以為人上也。”\r\n　　門人竇威、賈瓊、姚義受《禮》，溫彥博、杜如晦、陳叔達受《樂》，杜淹、\r\n房喬、魏徵受《書》，李靖、薛方士、裴晞、王珪受《詩》，叔恬受《元經》，董\r\n常、仇璋、薛收、程元備聞《六經》之義。凝常聞：不專經者，不敢以受也。經\r\n別有說，故著之。\r\n　　太原府君曰：“文中子之教，不可不宣也。日月逝矣，不可便文中之後不達\r\n於茲也。召三子而教之《略例》焉。”\r\n　　太原府君曰凝，當居，栗如也，子弟非公服不見，閨門之內若朝廷焉。昔文\r\n中子曰：“賢者，凝也，權則未，而可與立矣。”府君再拜曰：“謹受教。”非\r\n禮不動終身焉。貞觀中，起家監察禦史，劾奏侯君集有無君之心。及退，則鄉党\r\n以穆。禦家以四教：勤、儉、恭、恕；正家以四禮：冠、婚、喪、祭。三年之畜\r\n備，則散之親族。聖人之書及公服禮器不假。垣屋什物必堅樸，曰“無苟費也”；\r\n門巷果木必方列，曰“無苟亂也”。事寡嫂以恭順著，與人不瑽曲，不受遺。非\r\n其力，非其祿，未嘗衣食。饗食之禮無加物焉，曰“及禮可矣”；居家不肉食，\r\n曰“無求飽”；一布被二十年不易，曰“無為費天下也”。鄉人有誣其稅者，一\r\n歲再輸，臨官計日受俸。年逾七十，手不輟經。親朋有非義者，必正之，曰：“面\r\n譽背毀，吾不忍也。”群居縱言，未嘗及人之短。常有不可犯之色，故小人遠焉。\r\n　　杜淹曰：“《續經》其行乎？”太原府君曰：“王公大人最急也。先王之道，\r\n布在此矣。天下有道，聖人推而行之；天下無道，聖人述而藏之。所謂流之斯為\r\n川焉，塞之斯為淵焉。升則雲，施則雨，潛則潤，何往不利也。”\r\n　　太原府君曰：“夫子得程、仇、董、薛而《六經》益明。對問之作，四生之\r\n力也。董、仇早歿，而程、薛繼殂。文中子之教，其未作矣。嗚呼！以俟來哲。”\r\n\r\n附錄\r\n\r\n敘篇\r\n　　文中子之教，繼素王之道，故以《王道篇》為首。古先聖王，俯仰二儀必合\r\n其德，故次之以《天地篇》。天尊地卑，君臣立矣，故次之以《事君篇》。事君法\r\n天，莫如周公，故次之以《周公篇》。周公之道，蓋神乎《易》中，故次之以《問\r\n易篇》。《易》者，教化之原也。教化莫大乎禮樂，故次之以《禮樂篇》。禮樂彌\r\n文著明則史，故次之以《述史篇》。興文立制，燮理為大，惟魏相有焉，故次之\r\n以《魏相篇》。夫陰陽既燮，則理性達矣。窮理盡性以至於命，故次之以《立命\r\n篇》。通性命之說者，非《易》安能至乎？關氏，《易》之深者也，故次之《關朗\r\n篇》終焉。\r\n\r\n文中子世家（杜淹撰）\r\n\r\n　　文中子，王氏，諱通，字仲淹。\r\n　　其先漢征君霸，潔身不仕。十八代祖殷，雲中太守，家于祁，以《春秋》《周\r\n易》訓鄉里，為子孫資。十四代祖述，克播前烈，著《春秋義統》，公府辟不就。\r\n九代祖寓，遭湣、懷之難，遂東遷焉。寓生罕，罕生秀，皆以文學顯。秀生二子，\r\n長曰玄謨，次曰玄則；玄謨以將略升，玄則以儒術進。\r\n　　玄則字彥法，即文中子六代祖也，仕宋，曆太僕、國子博士，常歎曰：“先\r\n君所貴者禮樂，不學者軍旅，兄何為哉？”遂究道德，考經籍，謂功業不可以小\r\n成也，故卒為洪儒；卿相不可以苟處也，故終為博士，曰先師之職也，不可墜，\r\n故江左號王先生，受其道曰王先生業。於是大稱儒門，世濟厥美。先生生江州府\r\n君煥，煥生虯。虯始北事魏，太和中為並州刺史，家河汾，曰晉陽穆公。穆公生\r\n同州刺史彥，曰同州府君。彥生濟州刺史，一曰安康獻公。安康獻公生銅川府君，\r\n諱隆，字伯高，文中子之父也，傳先生之業，教授門人千余。隋開皇初，以國子\r\n博士待詔雲龍門。時國家新有揖讓之事，方以恭儉定天下。帝從容謂府君曰：“朕\r\n何如主也？”府君曰：“陛下聰明神武，得之於天，發號施令，不盡稽古，雖負\r\n堯、舜之姿，終以不學為累。”帝默然曰：“先生朕之陸賈也，何以教朕？”府\r\n君承詔著《興衰要論》七篇。每奏，帝稱善，然未甚達也。府君出為昌樂令，遷\r\n猗氏、銅川，所治著稱，秩滿退歸，遂不仕。\r\n　　開皇四年，文中子始生。銅川府君筮之，遇《坤》之《師》，獻兆於安康獻\r\n公，獻公曰：“素王之卦也、何為而來？地二化為天一，上德而居下位，能以眾\r\n正，可以王矣。雖有君德，非其時乎？是子必能通天下之志。”遂名之曰通。\r\n　　開皇九年，江東平。銅川府君歎曰：“王道無敘，天下何為而一乎？”文中\r\n子侍側十歲矣，有憂色曰：“通聞，古之為邦，有長久之策，故夏、殷以下數百\r\n年，四海常一統也。後之為邦，行苟且之政，故魏、晉以下數百年，九州無定主\r\n也。上失其道，民散久矣。一彼一此，何常之有？夫子之歎，蓋憂皇綱不振，生\r\n人勞於聚斂而天下將亂乎？”銅川府君異之曰：“其然乎？”遂告以《元經》之\r\n事，文中子再拜受之。\r\n　　十八年，銅川府君宴居，歌《伐木》，而召文中子。子矍然再拜：“敢問夫\r\n子之志何謂也？”銅川府君曰：“爾來！自天子至庶人，未有不資友而成者也。\r\n在三之義，師居一焉，道喪已來，斯廢久矣，然何常之有？小子勉旃，翔而後集。”\r\n文中子於是有四方之志。蓋受《書》于東海李育，學《詩》于會稽夏琠，問《禮》\r\n于河東關子明，正《樂》于北平霍汲，考《易》于族父仲華，不解衣者六歲，其\r\n精志如此。\r\n　　仁壽三年，文中子冠矣，慨然有濟蒼生之心，西游長安，見隋文帝。帝坐太\r\n極殿召見，因奏《太平策》十有二，策尊王道，推霸略，稽今驗古，恢恢乎運天\r\n下於指掌矣。帝大悅曰：“得生幾晚矣，天以生賜朕也。”下其議於公卿，公卿\r\n不悅。時將有蕭牆之釁，文中子知謀之不用也，作《東征之歌》而歸，曰：“我\r\n思國家兮，遠遊京畿。忽逢帝王兮，降禮布衣。遂懷古人之心乎，將興太平之基。\r\n時異事變兮，志乖願違。籲嗟！道之不行兮，垂翅東歸。皇之不斷兮，勞身西飛。”\r\n帝聞而再征之，不至。四年，帝崩。\r\n　　大業元年，一征又不至，辭以疾。謂所親曰：“我周人也，家于祁。永嘉之\r\n亂，蓋東遷焉，高祖穆公始事魏。魏、周之際，有大功于生人，天子錫之地，始\r\n家於河汾，故有墳隴於茲四代矣。茲土也，其人憂深思遠，乃有陶唐氏之遺風，\r\n先君之所懷也。有敝廬在茅簷，土階撮如也。道之不行，欲安之乎？退志其道而\r\n已。”乃續《詩》《書》，正《禮》《樂》，修《元經》，贊《易》道，九年而六經\r\n大就。門人自遠而至。河南董常，太山姚義，京兆杜淹，趙郡李靖，南陽程元，\r\n扶風竇威，河東薛收，中山賈瓊，清河房玄齡，巨鹿魏徵，太原溫大雅，潁川陳\r\n叔達等，咸稱師北面，受王佐之道焉。如往來受業者，不可勝數，蓋千餘人。隋\r\n季，文中子之教興於河汾，雍雍如也。\r\n　　大業十年，尚書召署蜀郡司戶，不就。十一年以著作郎、國子博士徵，並不\r\n至。\r\n　　十三年，江都難作。子有疾，召薛收，謂曰：“吾夢顏回稱孔子之命曰：歸\r\n休乎？殆夫子召我也。何必永厥齡？吾不起矣。”寢疾七日而終。門弟子數百人\r\n會議曰：“吾師其至人乎？自仲尼已來，未之有也。《禮》：男子生有字，所以昭\r\n德；死有諡，所以易名。夫子生當天下亂，莫予宗之，故續《詩》《書》，正《禮》\r\n《樂》，修《元經》，贊《易》道，聖人之大旨，天下之能事畢矣。仲尼既沒，文\r\n不在茲乎？《易》曰：‘黃裳元吉，文在中也。’請諡曰文中子。”絲麻設位，\r\n哀以送之。禮畢，悉以文中子之書還于王氏。《禮論》二十五篇，列為十卷。《樂\r\n論》二十篇，列為十卷。《續書》一百五十篇，列為二十五卷。《續詩》三百六十\r\n篇，列為十卷。《元經》五十篇，列為十五卷。《贊易》七十篇，列為十卷。並未\r\n及行。遭時喪亂，先夫人藏其書於篋笥，東西南北，未嘗離身。大唐武德四年，\r\n天下大定，先夫人返于故居，又以書授于其弟凝。\r\n　　文中子二子，長曰福郊，少曰福畤。\r\n\r\n錄唐太宗與房魏論禮樂事\r\n\r\n　　大唐龍飛，宇內樂業，文中子之教未行于時，後進君子鮮克知之。\r\n　　貞觀中，魏文公有疾，仲父太原府君問候焉，留宿宴語，中夜而歎。太原府\r\n君曰：“何歎也？”魏公曰：“大業之際，徵也嘗與諸賢侍文中子，謂徵及房、\r\n杜等曰：‘先輩雖聰明特達，然非董、薛、程、仇之比，雖逢明王必愧禮樂。’\r\n徵于時有不平之色，文中子笑曰：‘久久臨事，當自知之。’及貞觀之始，諸賢\r\n皆亡，而徵也、房、李、溫、杜獲攀龍鱗，朝廷大議未嘗不參預焉。上臨軒謂群\r\n臣曰：‘朕自處蕃邸，及當宸極，卿等每進諫正色，鹹雲：嘉言良策，患人主不\r\n行，若行之，則三皇不足四，五帝不足六。朕誠虛薄，然獨斷亦審矣。雖德非徇\r\n齊，明謝濬哲，至於聞義則服，庶幾乎古人矣。諸公若有長久之策，一一陳之，\r\n無有所隱。’房、杜等奉詔舞蹈，讚揚帝德。上曰：‘止。’引群公內宴。酒方\r\n行，上曰：‘設法施化，貴在經久。秦、漢已下，不足襲也。三代損益，何者為\r\n當？卿等悉心以對，不患不行。’是時群公無敢對者，徵在下坐，為房、杜所目，\r\n因越席而對曰：‘夏、殷之禮既不可詳，忠敬之化，空聞其說。孔子曰：周監二\r\n代，鬱鬱乎文哉！吾從周。《周禮》，公旦所裁，《詩》《書》，仲尼所述，雖綱紀\r\n頹缺，而節制具焉。荀、孟陳之于前，董、賈伸之於後，遺談餘義，可舉而行。\r\n若陛下重張惶墳，更造帝典，則非駑劣所能議及也。若擇前代憲章，發明王道，\r\n則臣請以《周典》唯所施行。’上大悅。翌日，又召房、杜及徵俱入，上曰：‘朕\r\n昨夜讀《周禮》，真聖作也。首篇雲：“惟王建國，辨方正位，體國經野，設官\r\n分職，以為人(民)極。”誠哉深乎！’良久謂徵曰：‘朕思之，不井田、不封建、\r\n不肉刑而欲行周公之道，不可得也。大《易》之義，隨時順人。周任有言：陳力\r\n就列。若能一一行之，誠朕所願，如或不及，強希大道，畫虎不成，為將來所笑，\r\n公等可盡慮之。’因詔宿中書省，會議數日，卒不能定，而徵尋請退。上雖不復\r\n揚言，而閑宴之次謂徵曰：‘禮壞樂崩，朕甚憫之。昔漢章帝眷眷于張純，今朕\r\n急急於卿等，有志不就，古人攸悲。’徵跪奏曰：‘非陛下不能行。蓋臣等無素\r\n業爾，何愧如之？然漢文以清靜富邦家，孝宣以章程練名實，光武責成委吏，功\r\n臣獲全，肅宗重學尊師，儒風大舉，陛下明德獨茂，兼而有焉，雖未冠三代，亦\r\n千載一時。惟陛下雖休勿休，則禮樂度數，徐思其宜，教化之行，何慮晚也？’\r\n上曰：‘時難得而易失，朕所以遑遑也。卿退，無有後言。’徵與房、杜等並慚\r\n栗，再拜而出。房謂徵曰：‘玄齡與公竭力輔國，然言及禮樂，則非命世大才，\r\n不足以望陛下清光矣。’昔文中子不以《禮》《樂》賜予，良有以也。向使董、\r\n薛在，適不至此。噫！有元首無股肱，不無可歎也。”\r\n　　十七年，魏公薨，太原府君哭之慟。十九年，授餘以《中說》，又以魏公之\r\n言告予，因敘其事。時貞觀二十年，九月記。\r\n\r\n東皋子答陳尚書書（王福畤撰）\r\n\r\n　　東皋先生，諱績，字無功，文中子之季弟也。棄官不仕，耕於東皋，自號東\r\n皋子。\r\n　　貞觀初，仲父太原府君為監察禦史，彈侯君集，事連長孫太尉，由是獲罪。\r\n時杜淹為御史大夫，密奏仲父直言，非辜。於是太尉與杜公有隙，而王氏兄弟皆\r\n抑而不用矣。\r\n　　季父與陳尚書叔達相善。陳公方撰《隋史》，季父持《文中子世家》與陳公\r\n編之。陳公亦避太尉之權，藏而未出，重重作書遺季父，深言勤懇。季父答書。\r\n其略曰：\r\n　　亡兄昔與諸公遊，其言皇王之道，至矣。僕與仲兄侍側，頗聞大義。亡兄曰：\r\n“吾周之後也，世習禮樂，子孫當遇王者得申其道，則儒業不墜，其天乎？其天\r\n乎？”時魏文公對曰：“夫子有後矣，天將啟之，徵也儻逢明主，願翼其道，無\r\n敢忘之。”\r\n　　及仲兄出胡蘇令，杜大夫嘗于上前言其樸忠。太尉聞之怒，而魏公適入奏事，\r\n見太尉，魏公曰：“君集之事果虛邪？禦史當反其坐果實邪？太尉何疑焉？”於\r\n是意稍解。然杜與仲父抗志不屈，魏公亦退朝默然。其後君集果誅，且吾家豈不\r\n幸而為多言見窮乎？抑天實未啟其道乎？\r\n　　僕今耕于野有年矣，無一言以裨于時，無一勢以托其跡，沒齒東皋，醉醒自\r\n適而已。然念先文中之述作，門人傳受升堂者半在廊廟，《續經》及《中說》未\r\n及講求而行。嗟乎！足下知心者顧僕何為哉？願記亡兄之言，庶幾不墜，足矣。\r\n謹錄《世家》既去，餘在福郊，面悉其意。幸甚，幸甚！\r\n\r\n錄關子明事\r\n\r\n　　關朗字子明，河東解人也。有經濟大器，妙極占算，浮沈鄉里，不求官達。\r\n　　太和末，余五代祖穆公封晉陽，尚書署朗為公府記室。穆公與談《易》，各\r\n相嘆服。穆公謂曰：“足下奇才也，不可使天子不識。”入言于孝文帝，帝曰：\r\n“張彝、郭祚嘗言之，朕以蔔算小道，不之見爾。”穆公曰：“此人道微言深，\r\n殆非彝、祚能盡識也。”詔見之，帝問《老》《易》，朗寄發明玄宗，實陳王道，\r\n諷帝慈儉為本，飾之以刑政禮樂。帝嘉歎，謂穆公曰：“先生知人矣。昨見子明，\r\n管、樂之器，豈占算而已！”穆公再拜對曰：“昔伊尹負鼎幹成湯，今子明假占\r\n算以謁陛下，臣主感遇，自有所因，後宜任之。”帝曰：“且與卿就成筮論。”\r\n既而頻日引見，際暮而出。會帝有烏丸之役，敕子明隨穆公出鎮並州，軍國大議\r\n馳驛而聞，故穆公《易》筮，往往如神。\r\n　　先是穆公之在江左也，不平袁粲之死，恥食齊粟，故蕭氏受禪而穆公北奔，\r\n即齊建元元年，魏太和三年也，時穆公春秋五十二矣。奏事曰：“大安四載，微\r\n臣始生。”蓋宋大明二年也。既北遊河東，人莫之知，惟盧陽烏深奇之，曰：“王\r\n佐才也。”太和八年，征為秘書郎，遷給事黃門侍郎，以謂孝文有康世之意，而\r\n經制不立，從容閑宴，多所奏議，帝虛心納之。遷都雒邑，進用王蕭，由穆公之\r\n潛策也。又薦關子明，帝亦敬服，謂穆公曰：“嘉謀長策，勿慮不行，朕南征還\r\n日，當共論道，以究治體。”穆公與朗欣然相賀曰：“千載一時也。”俄帝崩，\r\n穆公歸洛，逾年而薨，朗遂不仕。同州府君師之，受《春秋》及《易》，共隱臨\r\n汾山。\r\n　　景明四年，同州府君服闋援琴，切切然有憂時之思，子明聞之曰：“何聲之\r\n悲乎？”府君曰：“彥誠悲先君與先生有志不就也。”子明曰：“樂則行之，憂\r\n則違之。”府君曰：“彥聞：治亂損益，各以數至，苟推其運，百世可知，願先\r\n生以筮一為決之，何如？”子明曰：“占算幽微，多則有惑，請命蓍，卦以百年\r\n為斷。” 府君曰：“諾。”\r\n　　於是揲蓍布卦，遇《夬》之《革》（兌上乾下）（兌上離下），舍蓍而歎曰：\r\n“當今大運，不過二再傳爾。從今甲申，二十四歲戊申，大亂而禍始，宮掖有蕃\r\n臣秉政，世伏其強，若用之以道，則桓文之舉也；如不以道，臣主俱屠地。”府\r\n君曰：“其人安出？”朗曰：“參代之墟，有異氣焉，若出，其在並之郊乎？”\r\n府君曰：“此人不振，蒼生何屬？”子曰：“當有二雄舉而中原分。”府君曰：\r\n“各能成乎？”朗曰：“我隙彼動，能無成乎？若無賢人扶之，恐不能成。”府\r\n君曰： “請刻其歲。”朗曰：“始於甲寅，卒於庚子，天之數也。”府君曰：“何\r\n國先亡？”朗曰：“不戰德而用詐權，則舊者先亡也。”府君曰：“其後如何？”\r\n朗曰： “辛醜之歲，有恭儉之主，起布衣而並六合。”府君曰：“其東南乎？”\r\n朗曰：“必在西北。平大亂者未可以文治，必須武定。且西北用武之國也。東南\r\n之俗，其弊也剽；西北之俗，其興也勃。又況東南，中國之舊主也？中國之廢久\r\n矣。天之所廢，孰能興之？”府君曰：“東南之歲可刻乎？”朗曰：“東南運曆，\r\n不出三百，大賢大聖，不可卒遇，能終其運，所幸多矣。且辛醜，明王當興，定\r\n天下者不出九載。己酉，江東其危乎？”府君曰：“明王既興，其道若何？”朗\r\n曰：“設有始有卒，五帝三王之化複矣。若非其道，則終驕亢，而晚節末路，有\r\n桀、紂之主出焉。先王之道墜地久矣，苛化虐政，其窮必酷。故曰：大軍之後，\r\n必有凶年；積亂之後，必有凶主。理當然也。”府君曰：“先王之道竟亡乎？”\r\n朗曰：“何謂亡也？夫明王久曠，必有達者生焉。行其典禮，此三才五常之所系\r\n也。孔子曰：文王既沒，文不在茲乎？故王道不能亡也。”府君曰：“請推其數。”\r\n朗曰：“乾坤之策，陰陽之數，推而行之，不過三百六十六，引而伸之，不過三\r\n百八十四，天之道也。噫，朗聞之，先聖與卦象相契，自魏已降，天下無真主，\r\n故黃初元年庚子，至今八十四年，更八十二年丙午，三百六十六矣，達者當生。\r\n更十八年甲子，其與王者合乎？用之則王道振，不用，洙泗之教修矣。”府君曰：\r\n“其人安出？”朗曰：“其唐晉之郊乎？昔殷後不王而仲尼生周，周後不王，則\r\n斯人生晉。夫生於周者，周公之餘烈也；生於晉者，陶唐之遺風也。天地冥契，\r\n其數自然。”府君曰：“厥後何如？”朗曰：“自甲申至甲子，正百年矣。過此\r\n未或知也。”\r\n　　府君曰：“先生說卦，皆持二端。”朗曰：“何謂也？”府君曰：“先生每\r\n及興亡之際，必曰‘用之以道，輔之以賢，未可量也’，是非二端乎？”朗曰：\r\n“夫象生有定數，吉凶有前期，變而能通，故治亂有可易之理。是以君子之于《易》，\r\n動則觀其變而玷其占，問之而後行，考之而後舉，欲令天下順時而進，知難而退，\r\n此占算所以見重于先王也。故曰：危者使平，易者使頌，善人少惡人多，暗主眾\r\n明君寡。堯舜繼禪，歷代不逢；伊周復辟，近古亦絕，非運之不可變也，化之不\r\n可行也？道悠世促，求才實難。或有臣而無君，或有君而無臣，故全之者鮮矣。\r\n仲尼曰：如有用我者，吾其為東周乎？此有臣而無君也。章帝曰：堯作《大章》，\r\n一夔足矣。此有君而無臣也。是以文武之業，遂淪于仲尼；禮樂之美，不行于章\r\n帝。治亂之漸必有厥由，而興廢之成終罕所遇。《易》曰：功業見乎變。此之謂\r\n也。何謂無二端！”府君曰：“周公定鼎於郟、鄏，蔔世三十，蔔年八百，豈亦\r\n二端乎？”朗曰：“聖人輔相天地，準繩陰陽，恢皇綱，立人極，修策迥馭，長\r\n羅遠羈，昭治亂于未然，算成敗於無兆，固有不易之數，不定之期。假使庸主守\r\n之，賊臣犯之，終不促已成之期，幹未衰之運。故曰：周德雖衰，天命未改。聖\r\n人知明王賢相不可必遇，聖謀睿策有時而弊，故考之典禮，稽之龜策，即人事以\r\n申天命，懸歷數以示將來。或有已盛而更衰，或過算而不及，是故聖人之法所可\r\n貴也。向使明王繼及，良佐踵武，則當億萬斯年與天無極，豈止三十世八百年而\r\n已哉？過算餘年者，非先王之功，即桓、文之力也。天意人事，豈徒然哉？”府\r\n君曰：“龜策不出聖謀乎？” 朗曰：“聖謀定將來之基，龜策告未來之事，遞\r\n相表裡，安有異同？”府君曰：“大哉人謨！”朗曰：“人謀所以安天下也。夫\r\n天下大器也，置之安地則安，置之危地則危，是以平路安車，狂夫審乎難覆；乘\r\n奔馭朽，童子知其必危，豈有《周禮》既行，歷數不延乎八百；秦法既立，宗祧\r\n能逾乎二世？噫！天命人事，其同歸乎？”\r\n　　府君曰：“先生所刻治亂興廢果何道也？”朗曰：“文質遞用，勢運相乘。\r\n稽損益以驗其時，百代無隱；考龜策而研其慮，千載可知。未之思歟？夫何遠之\r\n有？”\r\n　　府君蹶然驚起，因書策而藏之，退而學《易》。蓋王氏《易》道，宗於朗焉。\r\n　　其後，宣武正始元年歲次甲申，至孝文永安元年二十四歲戊申，而胡後作亂，\r\n爾朱榮起並州，君臣相殘，繼踵屠地。及周齊分霸，卒並於西，始於甲寅，終於\r\n庚子，皆如其言。明年辛醜歲，隋高祖受禪，果以恭儉定天下。開皇元年，安康\r\n獻公老於家，謂銅川府君曰：“關生殆聖矣，其言未來，若合符契。”\r\n　　開皇四年，銅川夫人經山梁，履巨石而有娠，既而生文中子，先丙午之期者\r\n二載爾。獻公筮之曰：“此子當知矣。”開皇六年丙午，文中子知《書》矣，厥\r\n聲載路。九年己酉，江東平，高祖之政始迨。仁壽四年甲子，文中子謁見高祖，\r\n而道不行，大業之政甚於桀、紂。於是文中子曰：“不可以有為矣。”遂退居汾\r\n陽，續《詩》《書》，論禮樂。江都失守，文中寢疾，歎曰：“天將啟堯舜之運，\r\n而吾不遇焉，嗚呼！此關先生所言皆驗也。”\r\n\r\n王氏家書雜錄（王福畤撰）\r\n\r\n　　太原府君，諱凝，字叔恬，文中子亞弟也。貞觀初，君子道亨，我先君門人\r\n布在廊廟，將播厥師訓，施于王道，遂求其書于仲父。仲父以編寫未就不之出，\r\n故六經之義代莫得聞。\r\n　　仲父釋褐，為監察禦史。時御史大夫杜淹謂仲父曰：“子聖賢之弟也，有異\r\n聞乎？”仲父曰：“凝忝同氣，昔亡兄講道河汾，亦嘗預於斯，然六經之外無所\r\n聞也。”淹曰：“昔門人咸存記焉，蓋薛收、姚義綴而名曰《中說》。茲書，天\r\n下之昌言也，微而顯，曲而當，旁貫大義，宏闡教源。門人請問之端，文中行事\r\n之跡，則備矣。子盍求諸家？”仲父曰：“凝以喪亂以來，未遑及也。”退而求\r\n之，得《中說》一百餘紙，大底雜記不著篇目，首卷及序則蠹絕磨滅，未能詮次。\r\n　　會仲父黜為胡蘇令，歎曰：“文中子之教不可不宣也，日月逝矣，歲不我與。”\r\n乃解印而歸，大考六經之，而繕錄焉。《禮論》《樂論》各亡其五篇，《續詩》《續\r\n書》各亡《小序》，推《元經》《贊易》具存焉，得六百六十五篇，勒成七十五卷，\r\n分為六部，號曰“王氏六經”。仲父謂諸子曰：“大哉兄之述也，以言乎皇綱帝\r\n道，則大明矣，以言乎天地之間，則無不至焉。自春秋以來，未有若斯之述也。”\r\n又謂門人曰：“不可使文中之後不達於茲也。”乃召諸子而授焉。\r\n　　貞觀十六年，餘二十一歲，受六經之義；三年，頗通大略。嗚呼！小子何足\r\n以知之，而有志焉。\r\n　　十九年，仲父被起為洛州錄事，又以《中說》授餘曰：“先兄之緒言也。”\r\n餘再拜曰：“《中說》之為教也，務約致深，言寡理大，其比方《論語》之記乎？\r\n孺子奉之，無使失墜。”\r\n　　余因而辨類分宗，編為十編，勒成十卷，其門人弟子姓字本末，則訪諸紀牒，\r\n列於外傳，以備宗本焉。且《六經》《中說》，於以觀先君之事業，建義明道，垂\r\n則立訓，知文中子之所為者，其天乎？年序浸遠，朝廷事異，同志淪殂，帝閽攸\r\n邈，文中子之教抑而未行，籲可悲哉！空傳子孫以為素業雲爾。時貞觀二十三年\r\n正月序。",
  "language": "zh",
  "downloadCount": 284,
  "subjects": [
    "Conduct of life",
    "Philosophy, Chinese"
  ],
  "lastUpdated": "2026-01-14T00:23:51.955Z",
  "sourceUrl": "https://www.gutenberg.org/ebooks/27291"
}