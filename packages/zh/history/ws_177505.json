{
  "id": "177505",
  "title": "史記三家註/卷098",
  "author": "Wikisource Contributors",
  "excerpt": "傅靳蒯成列傳第三十八\n陽陵侯〈集解《地理志》云馮翊陽陵縣。〉傅寬，以魏五大夫騎將從，爲舍人，起橫陽。〈索隱按：橫陽，邑名，在韓。韓公子成初封橫陽君，張良立爲韓王也。　正義《括地志》云：「故橫城在宋州宋城縣西南三十里，按蓋橫陽也。」〉從攻安陽、〈正義後魏地形志云：「己氏有安陽城，隋改己氏爲楚丘。」今宋州楚丘縣西十里安陽故城是也。〉杠里，擊趙賁軍於開封，及擊楊熊曲遇、〈正義曲，丘羽反。遇，牛恭反。司馬彪郡國志云「中牟有曲遇聚」。按：鄭州中牟縣也。〉陽武，〈正義鄭州縣。〉斬首十二級，賜爵卿。從至霸上。沛公立爲漢王，漢王賜寬封號共德君。〈索隱謂美號耳，非地邑。共音恭。〉從入漢中，遷爲右騎將。從定三秦...",
  "category": "history",
  "content": "\n傅靳蒯成列傳第三十八\n陽陵侯〈集解《地理志》云馮翊陽陵縣。〉傅寬，以魏五大夫騎將從，爲舍人，起橫陽。〈索隱按：橫陽，邑名，在韓。韓公子成初封橫陽君，張良立爲韓王也。　正義《括地志》云：「故橫城在宋州宋城縣西南三十里，按蓋橫陽也。」〉從攻安陽、〈正義後魏地形志云：「己氏有安陽城，隋改己氏爲楚丘。」今宋州楚丘縣西十里安陽故城是也。〉杠里，擊趙賁軍於開封，及擊楊熊曲遇、〈正義曲，丘羽反。遇，牛恭反。司馬彪郡國志云「中牟有曲遇聚」。按：鄭州中牟縣也。〉陽武，〈正義鄭州縣。〉斬首十二級，賜爵卿。從至霸上。沛公立爲漢王，漢王賜寬封號共德君。〈索隱謂美號耳，非地邑。共音恭。〉從入漢中，遷爲右騎將。從定三秦，賜食邑雕陰。〈集解徐廣曰：「屬上郡。」　索隱案：孟康、徐廣云縣名，屬上郡。　正義鄜州洛交縣三十里雕陰故城是也。〉從擊項籍，待懷，〈集解服虔曰：「待高帝於懷。」　索隱按：服虔云「待高祖於懷縣」。小顏案《地理志》，懷屬河內，今懷州也。〉賜爵通德侯。從擊項冠、周蘭、龍且，所將卒斬騎將一人敖下，〈集解徐廣曰：「敖倉之下。」〉益食邑。\n屬淮陰，〈索隱張晏云：「信時爲相國，云『淮陰』者，終言之也。」〉擊破齊歷下軍，擊田解。屬相國參，殘博，〈索隱博，太山縣也。顧祕監云：「屬曹參，以殘破博縣也。」〉益食邑。因定齊地，剖符世世勿絕，封爲陽陵侯，二千六百戶，除前所食。爲齊右丞相，備齊。〈集解張晏曰：「時田橫未降，故設屯備。」　正義按：爲齊王韓信相。〉五歲爲齊相國。〈正義爲齊悼惠王劉肥相五歲也。〉\n四月，擊陳豨，屬太尉勃，以相國代丞相噲擊豨。一月，徙爲代相國，將屯。〈集解如淳曰：「既爲相國，有警則將卒而屯守也。」案：律謂勒兵而守曰屯。　索隱如淳云：「漢初諸王官屬如漢朝，故代有丞相。」案：孔文祥云「邊郡有屯兵，寬爲代相國兼領屯兵，後因置將屯將軍也」。〉二歲，爲代丞相，將屯。\n孝惠五年卒，謚爲景侯。子頃侯精立，二十四年卒。子共侯則立，十二年卒。子侯偃立，三十一年，坐與淮南王謀反，死，國除。\n信武侯靳歙，〈索隱歙音「翕然」之「翕」。〉以中涓從，起宛朐。〈正義上於元反，下求俱反。曹州縣也。〉攻濟陽。〈正義曹州宛朐縣西南三十五里濟陽故城。〉破李由軍。擊秦軍亳南、開封東北，斬騎千人將一人，〈集解徐廣曰：「將，一作『候』。」〉首五十七級，捕虜七十三人，賜爵封號臨平君。又戰藍田北，斬車司馬二人，〈集解張晏曰：「主官車。」〉騎長一人，〈集解張晏曰：「騎之長。」〉首二十八級，捕虜五十七人。至霸上。沛公立爲漢王，賜歙爵建武侯，遷爲騎都尉。\n從定三秦。別西擊章平軍於隴西，破之，定隴西六縣，所將卒斬車司馬、候各四人，騎長十二人。從東擊楚，至彭城。漢軍敗還，保雍丘，去擊反者王武等。略梁地，別將擊邢說軍〈集解張晏曰：「特起兵者也。說音悅。」　索隱邢，姓。說，名，音悅。〉菑南，〈集解徐廣曰：「今曰考城。」　索隱上音災。今爲考城，屬濟陰也。〉破之，身得說都尉二人，司馬、候十二人，降吏卒四千一百八十人。破楚軍滎陽東。三年，賜食邑四千二百戶。\n別之河內，擊趙將賁郝軍〈集解上音肥，下音釋。　索隱《漢書》作「趙賁軍」。案：此在河北，非曹參、樊噲之所擊也。〉朝歌，破之，所將卒得騎將二人，車馬二百五十匹。從攻安陽以東，至棘蒲，下七縣。別攻破趙軍，得其將司馬二人，候四人，降吏卒二千四百人。從攻下邯鄲。別下平陽，〈集解徐廣曰：「鄴有平陽城。」　正義《括地志》云：「平陽故城在相州臨漳縣西二十五里。」〉身斬守相，所將卒斬兵守、郡守各一人，〈集解孟康曰：「將兵郡守。」〉降鄴。從攻朝歌、邯鄲，及別擊破趙軍，降邯鄲郡六縣。〈集解徐廣曰：「邯鄲，高帝改曰趙國。」〉還軍敖倉，破項籍軍成皋南，擊絕楚饟道，起滎陽至襄邑。破項冠軍魯下。〈正義魯城之下，今兗州曲阜縣也。〉略地東至繒、郯、下邳，〈索隱案《地理志》，繒屬東海。　正義今繒城在沂州丞縣。下邳，泗水縣。郯縣屬海州。〉南至蘄、竹邑。〈索隱蘄，竹，二邑名。上音機。竹即竹邑。〉擊項悍濟陽下。還擊項籍陳下，破之。別定江陵，降江陵柱國、大司馬以下八人，身得江陵王，〈索隱案：孔文祥云「共敖子共尉」。〉生致之雒陽，因定南郡。從至陳，取楚王信，剖符世世勿絕，定食四千六百戶，號信武侯。\n以騎都尉從擊代，攻韓信平城下，還軍東垣。有功，遷爲車騎將軍，并將梁、趙、齊、燕、楚車騎，別擊陳豨丞相敞，破之，〈索隱小顏云侯敞。〉因降曲逆。從擊黥布有功，益封定食五千三百戶。凡斬首九十級，虜百三十二人；別破軍十四，降城五十九，定郡、國各一，縣二十三；得王、柱國各一人，二千石以下至五百石〈集解徐廣曰：「一本無此五字。」〉三十九人。\n高后五年，歙卒，謚爲肅侯。子亭代侯。二十一年，坐事國人過律，〈索隱案：劉氏云「事，役使也。謂使人違律數多也。」〉孝文後三年，奪侯，國除。\n蒯成侯緤者，〈集解服虔曰：「蒯音『菅蒯』之『蒯』。」　索隱姓周；名緤，音薛。蒯者，鄉名。案：《三蒼》云「蒯鄉在城父縣，音裴」。《漢書》作「䣙」，從崩，從邑。今書本並作「蒯」，音「菅蒯」之「蒯」，非也。蘇林音簿催反。晉灼案《功臣表》，屬長沙。崔浩音簿壞反。《楚漢春秋》作「憑成侯」，則裴憑聲相近，此得其實也。　正義《括地志》云：「蒯亭在河南西十四里苑中。《輿地志》云蒯成縣故陳倉縣之故鄉聚名也，周緤所封也。晉武帝咸寧四年，分陳倉立蒯成縣，屬始平郡也。」〉沛人也，姓周氏。常爲高祖參乘，以舍人從起沛。至霸上，西入蜀、漢，還定三秦，食邑池陽。〈正義雍州涇陽縣西北三里池陽故城是也。〉東絕甬道，從出度平陰，遇淮陰侯兵襄國，軍乍利乍不利，終無離上心。〈集解徐廣曰：「蒯成侯，表云遇淮陰侯軍襄國，楚漢約分鴻溝，以緤爲信武侯。戰不利，不敢離上。」〉以緤爲信武侯，食邑三千三百戶。高祖十二年，以緤爲蒯成侯，除前所食邑。\n上欲自擊陳豨，蒯成侯泣曰：「始秦攻破天下，未嘗自行。今上常自行，是爲無人可使者乎？」上以爲「愛我」，賜入殿門不趨，殺人不死。\n至孝文五年，緤以壽終，謚爲貞侯。〈正義謚爲尊侯。一作「卓」。〉子昌代侯，有罪，國除。至孝景中二年，封緤子居代侯。〈集解徐廣曰：「表云『孝景中元年，封緤子應爲鄲侯，謚康。中二年，侯居立』。沛郡有鄆縣。鄆，一作『鄲』。」　索隱鄲，蘇林音多，屬陳國。《地理志》云沛郡有鄲縣。案：此文云「子居」，表云「子應」，不同也。〉至元鼎三年，居爲太常，有罪，國除。\n太史公曰：陽陵侯傅寬、信武侯靳歙皆高爵，〈集解徐廣曰：「一無『高』字。又一本『皆從高祖』。」〉從高祖起山東，攻項籍，誅殺名將，破軍降城以十數，未嘗困辱，此亦天授也。蒯成侯周緤操心堅正，〈索隱操音倉高反。〉身不見疑，上欲有所之，未嘗不垂涕，此有傷心者〈集解徐廣曰：「此，一作『比』。」〉然，可謂篤厚君子矣。\n\n索隱述贊陽陵、信武，結髮從漢。動叶人謀，功實天贊。定齊破項，我軍常冠，蒯成委質，夷險不亂。主上稱忠，人臣㧖腕。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:54:32.358Z",
  "sourceUrl": "https://zh.wikisource.org/wiki/%E5%8F%B2%E8%A8%98%E4%B8%89%E5%AE%B6%E8%A8%BB%2F%E5%8D%B7098"
}