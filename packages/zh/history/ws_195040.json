{
  "id": "195040",
  "title": "冊府元龜/卷0998",
  "author": "Wikisource Contributors",
  "excerpt": "姦詐\n\n\n序\n古者天子，守在四夷，脩其教而不易其俗，故知桀驁詭詐，荒服之性也。懷柔率服，中國之道也。彼俗不與諸夏同，則此教不可一揆理。仁義不通，廉恥遂絕；虺毒獸狡，吞噬為心；爭先競逐，貪婪是務；見利忘義，棄德背恩；侵淩寇鈔，何代能悛。固當修誠厚，餌結其野心，多方預備，防其竊發，雖奸詐百端，已在吾彀中矣。\n\n\n東甌\n漢閩粵君搖都東甌，世號東甌王。後數世，孝景三年，吳王濞反，欲從閩粵。〈招粵令從之。〉閩粵未肯行，獨東甌從。及吳破，東甌受漢購殺吳王丹徒，以故得不誅。\n\n\n閩粵王餘善\n武帝元鼎五年，南粵反。閩粵王餘善上書請以率卒八千從樓船擊呂嘉等。兵至揭陽，以海風波為解，〈解者自說。若今言分疏。〉不...",
  "category": "history",
  "content": "\n姦詐\n\n\n序\n古者天子，守在四夷，脩其教而不易其俗，故知桀驁詭詐，荒服之性也。懷柔率服，中國之道也。彼俗不與諸夏同，則此教不可一揆理。仁義不通，廉恥遂絕；虺毒獸狡，吞噬為心；爭先競逐，貪婪是務；見利忘義，棄德背恩；侵淩寇鈔，何代能悛。固當修誠厚，餌結其野心，多方預備，防其竊發，雖奸詐百端，已在吾彀中矣。\n\n\n東甌\n漢閩粵君搖都東甌，世號東甌王。後數世，孝景三年，吳王濞反，欲從閩粵。〈招粵令從之。〉閩粵未肯行，獨東甌從。及吳破，東甌受漢購殺吳王丹徒，以故得不誅。\n\n\n閩粵王餘善\n武帝元鼎五年，南粵反。閩粵王餘善上書請以率卒八千從樓船擊呂嘉等。兵至揭陽，以海風波為解，〈解者自說。若今言分疏。〉不行，持兩端陰使南粵。〈遣使與相知。〉\n\n\n匈奴且鞮單于\n匈奴且鞮單于初立，恐漢襲之，盡歸漢使之不降者路充國等於漢。單于自謂：「我兒子安敢望漢天子，漢天子，我丈人行。」〈丈人，尊老之稱也。行，音乎浪切。〉漢遣中郎將蘇武厚幣賂遺單于。單于益驕，禮甚倨，非漢所望也。\n\n\n烏孫國\n烏孫國治赤谷城。孝武遣貳師將軍李廣利，再出天子使，使告烏孫大發兵擊宛。烏孫發二千騎往，持兩端不肯前。\n\n\n南粵王胡\n南粵王趙佗孫胡為南粵王。立三年，閩粵王郢興兵南擊邊邑。南粵使人上書曰：「兩粵俱為藩臣，毋擅興兵相攻擊。今東粵擅興兵侵臣，臣不敢興兵，唯天子詔之。」於是武帝多南粵義〈多，猶重也。〉守職約。〈守藩臣之職而不逾約制。〉為興師，遣兩將軍往討閩粵。兵未逾嶺，閩越王弟餘善殺郢以降，於是罷兵。天子使嚴助往南粵諭意，南粵王胡頓首曰：「天子乃興兵誅閩粵，死亡以報德！」遣太子嬰齊入宿衛。謂助曰：「國新被寇，使者行矣。胡方日夜裝入見天子。」助去後，其大臣諫胡曰：「漢興兵誅郢，亦行以驚動南粵。且先王言，事天子期毋失禮，要之不可以怵好語入見。〈怵，誘也。不可被誘怵以好語而入漢朝也。怵，音先畫切。〉入見則不得復歸，亡國之勢也。」於是胡稱病，竟不入見。\n\n\n匈奴烏維單于\n匈奴烏維單于。孝武元鼎中，數使使好辭甘言以求和親。漢使王烏闚匈奴。王烏，北地人，習胡俗。單于愛之陽許曰：「吾為遣其太子入質於漢以求和親。〈言為王烏故遣太子入質。〉」漢使楊信使於匈奴，楊信說單于曰：「即欲和親，以單于太子為質於漢。」單于曰：「非故約。漢嘗遣公主，給繒絮、食物有品以和親，〈品為等差也。〉而匈奴亦不復擾邊。今乃欲反古，〈反，違也。〉令吾太子為質，無幾矣。〈言遣太子為質則匈奴國中所餘者無幾，皆當盡也。幾，音居豈切。〉」楊信既歸，漢使王烏等如匈奴。匈奴復讇以甘言，〈讇，古諂字。〉欲多得漢財物，紿王烏曰：「吾欲入漢，〈紿，詐也。〉見天子面，相結為兄弟。」王烏歸報漢，漢為單于築邸於長安。匈奴曰：「非得漢貴人使，吾不與誠語。〈誠，信也。〉」匈奴使其貴人至漢，病，服藥欲愈之，不幸而死。漢使路充國佩二千石印綬送其喪，厚幣直數千金。單于以為漢殺吾貴使者，乃留路充國不歸。諸所言者，單于特空紿王烏，〈特，但也。〉」殊無意入漢遣太子來質。於是匈奴數使奇兵侵犯漢邊。\n\n\n鄯善國\n鄯善國，本名樓蘭，王治扜泥城。宣帝時，遣一子質漢，漢亦遣一子質匈奴。樓蘭王死，匈奴先聞之，遣質子歸，得立為王。〈匈奴在漢前聞樓蘭王死，故即遣質子還也。〉」漢遣使詔新王，令入朝，天子將加厚賞。樓蘭王後妻，故繼母也，謂王曰：「先王遣兩子入漢，皆不還。柰何欲往朝乎！」王用其計謝使曰：「新立國未定，願待後年入見天子。」\n\n\n呼韓邪單于\n呼韓邪單于。成帝河平元年，遣右臯林王伊邪莫演等奉獻朝正月。既罷，遣使者送至蒲阪。〈河東之縣。〉伊邪莫演言：「欲降，即不受我，我自殺，終不敢還歸。」使者以聞，下公卿議。議者或言：「宜如故事受其降。」光祿大夫谷永、議郎杜欽議不可納。天子從之，遣中郎將王舜往問降狀。伊邪莫演曰：「我病狂妄言爾。」遣去，歸到，官位如故，不肯令見漢使。\n\n\n車師後王國\n車師後王國，治務塗谷。太子烏貴立為王，與匈奴結婚姻，教匈奴遮漢道通烏孫者。\n\n\n烏累單于\n烏累單于咸立，貪王莽賂遺，故外不失漢故事，然內利寇掠。又使還，知子登前死，〈王莽建國四年，斬咸子登於長安市。〉怨恨，虜寇從左地入不絕。〈入為寇而虜掠。〉使者問單于，輒曰：「烏桓與匈奴無狀黠民共為寇入塞，譬如中國有盜賊爾。咸初立持國，威信尚淺，盡力禁止，不敢有二心。」天鳳二年五月，莽復遣王歙與五威將王咸率伏黯、丁業等六人使送右廚唯姑夕王因奉歸，前所斬侍子登及諸貴人從者喪，皆載以常車。〈縣易車也。舊司農出錢市車，縣次易牛。〉至塞下，單于遣雲當子男大且渠奢等至塞迎。咸等至，多遺單于金珍，因諭說改其號匈奴曰「恭奴」，單于曰善于。賜印綬，封骨都侯雲當為後安公，當子男奢為後安侯。單于貪莽金弊，故曲聽之，然寇盜如故。咸、歙又以陳良等購金付雲當，令自差與之〈差其次第多少〉。\n\n\n南匈奴單于安國\n後漢南匈奴單于安國，和帝永元五年立。安國初為左賢王而無稱譽。左谷蠡王師子素勇黠多知，前單于宣及屯屠何皆愛其氣決，故遣將兵出塞，掩擊北庭，還受賞賜。天子亦加殊異。是以國中盡敬師子，而不附安國。由是疾師子，欲殺之。其諸新降胡初在塞外數為師子所驅掠，皆多怨之。安國因是委計降者，同謀議。安國既亡為單于，師子以次轉為左賢王，覺單于與新降者有謀，乃別居五原界。單于每龍會議事，師子輒稱病不往。定襄太守皇甫棱知之，亦擁護不遣。單于懷憤益甚。六年，皇甫棱免，以執金吾朱徽行度遼將軍。時單于與中郎將杜崇不相平，後知徽、崇失和，皆徵下獄死。安國既為骨都侯喜等為所殺，師子乃立為單于，以其右溫禺犢王烏居戰〈溫禺犢王名烏居戰也。〉始與安國同謀，欲考問之。烏居戰將數千人遂復反畔，出塞外山谷間，為吏民害。\n\n\n安息\n大秦國王常欲通使於漢，而安息欲以漢繒采與之交市，故遮閼不得自達。\n\n\n遼西鮮卑段遼\n後趙石季龍伐遼西鮮卑段遼。遼於密雲山遣使詐降。季龍信之，使征東麻秋百里郊外迎敕。秋曰：「受降如待敵，將軍慎之。」遼又遣使降於慕容皝。皝曰：「胡貪而無謀，吾今請降求迎，彼終不疑也。若伏重軍以要之，可以得志。」皝遣子恪伏兵於密雲。麻秋統眾三萬迎遼，為恪所襲，死者十六七，秋步遁而歸。季龍聞之驚怒，方食吐餔，乃削秋官爵。\n\n\n蠕蠕主阿那瑰\n後魏蠕蠕主阿那瑰來朝，及其還國也，境上遷延，仍陳窘乏。遣尚書左丞元孚奉詔賑恤。那瑰執孚過柔互奔於漠北。遣尚書令李崇、禦史中尉兼右僕射元纂追討，不及。\n\n\n阿至羅別部\n北齊阿至羅別部，東魏興和元年十一月，遣使請降。神武為大將軍，帥眾迎之，出武州塞，不見，大獵而還。\n\n\n奚\n隋奚，本曰「庫莫奚」。隋高祖時，突厥稱藩之後，亦遣使入朝，或通或絕，最為無信。\n\n\n突厥始畢可汗\n突厥始畢可汗，啟民之子也。大業十一年，來朝於東都。其年，煬帝避暑於汾陽宮。八月，始畢率其種落入寇，圍帝於雁門。詔諸郡發兵赴行在所。援軍方至，始畢引去，由是朝貢遂絕。明年復寇馬邑，唐公以兵擊走之。\n\n\n百濟國\n百濟國王昌死，子餘璋立。大業三年，璋遣使者燕文進朝貢。其年，又遣使者王孝鄰入獻，請討高麗。煬帝許之，令覘高麗動靜。然璋內與高麗通和，挾詐以窺中國。七年，帝親征高麗。使其臣國智牟來請軍期。帝大悅，厚加賞賜，遣尚書起部郎席律詣百濟，與相知。明年，六軍度遼，亦嚴兵於境，聲言助軍，實持兩端。\n\n\n突厥\n唐初，突厥強盛。武德八年三月，聲言為寇。命秦王率兵自潞州掩可汗之牙帳，後無寇而止。\n\n\n突厥車鼻可汗\n突厥車鼻可汗當頡利可汗之敗，北荒諸部將推為大可汗。遇薛延陁為可汗，車鼻不敢當，遂率所部歸於延陁。為人勇烈有謀略，頗為眾附。延陁惡而將誅之。車鼻密知其謀，竄於舊所。\n\n\n阿史那賀魯\n阿史那賀魯，貞觀中以執含地、處見昆、婆鼻三姓兵眾歸朝，拜左驍衛將軍、瑤池都督，處其部落於庭州莫賀城。其後招攜離散，廬帳漸多。及太宗晏駕，謀欲襲取。西庭二州刺史駱弘義覺而表言之。高宗遣通事舍人橋寶明馳往慰撫，賜以弓矢、雜物。寶明因說賀魯令長子咥運入朝宿衛。咥運既行，中悔，屢欲子叛走。寶明內防禦而外誘諭，羈以至京。授右驍衛中郎將，尋又放歸。咥運因說其父擁眾西走，遂據咄陸可汗之舊地，建牙，入十雙河及千泉，自號沙缽羅可汗。其咄陸、弩矢畢下十姓悉歸附之，總有西域之地。\n\n\n吐蕃遣其大臣仲琮來朝\n高宗咸享三年，吐蕃遣其大臣仲琮來朝。帝問曰：「我遣薛仁貴等安輯慕容之眾。吐蕃掩其不備，伏甲擊破之。既又寇逼涼州，欲陷城堡。其故何也。」對曰：「臣受命貢獻而已。攻戰之事，非臣所得預聞也。」帝竟厚賜而遣之。又遣都水使者黃仁素往吐蕃報聘，帝以仲琮非執權之臣，又不乞和，故輕其使。仁素竟不得其情實而還。\n\n\n高臧\n儀鳳二年二月，工部員外尚書高臧加授遼東州都督，封朝鮮郡王，遣安輯高麗餘眾。高臧既至遼東，潛與靺羯相通謀叛。事覺，召還配流邛州，並徙其人散於河南、隴右諸州，貧弱者留在安東城傍安置。\n\n\n默啜\n默啜以則天聖歷元年上言有女，請賜親。則天令淮陽王延秀就納之為妃，仍令右豹韜衛大將軍閻知微攝春官尚書，右武衛郎將楊鸞莊攝司賓卿，大賫金帛送赴虜庭。延秀行至突厥默啜南庭。閻知微、楊鸞莊潛有異志，密受默啜令騎兵數千圍延秀，拘之別所。乃偽號知微為可汗，與之率眾襲伐靜難及平狄、靖邊等軍。靜難軍使將軍慕容元崱以兵五千人降之，賊軍由是大振。俄又進寇媯、檀等州。\n\n\n吐蕃以玄宗先天中遣使厚遺鄯州都督楊矩\n吐蕃以玄宗先天中遣使厚遺鄯州都督楊矩，因請河西九曲之地以為金城公主湯沐之所。矩遂奏。與之。吐蕃既得九曲，其地肥良，堪頓兵畜牧，又與唐境接近，自是後率兵入寇。\n\n\n吐蕃請和\n代宗永泰元年三月，吐蕃請和。遣宰相元載、杜鴻漸等於興唐寺與之盟。秋七月，僕固懷恩誘其眾，又南犯王畿。\n\n\n尚結贊\n尚結贊，吐蕃宰相也。德宗興元元年，西平王李晟之鎮鳳翔也。尚結贊頗多言謀，尤惡晟，乃相與議曰：「唐之名將，李晟與馬燧、渾瑊等爾，三人必為我憂。」乃行反間，遣使因馬燧以請和。既和，則請盟。復因會以劫瑊因以賣燧。貞元二年，吐蕃用尚結贊之計，乃大興兵入隴州，抵鳳翔，無所虜掠。且曰：「召我故來，何不持牛酒勞軍。」徐乃引去。持是以間晟。三年五月，冊拜晟為太尉兼中書令。是年五月，吐蕃果背約以劫渾瑊。六月，罷河東節度馬燧為司徒。竟中結贊之計。至貞元三年四月丙寅，入吐蕃使、檢校右庶子兼禦史中丞崔澣至自鳴沙。初，澣至鳴沙與蕃相尚結贊相見，宣詔問其違約陷鹽、夏二州之故。對曰：「本以定界碑被牽倒，恐二國背盟相侵，故造境中。請修舊好息人。蕃軍頃年敗朱泚之眾，於武功未獲酬賞，所以來爾。及徙涇州，其節度使閉城自守，音問莫達。又徙鳳翔，請通使於李令公，亦不見納。又遣康成王真之來，皆不能達大國之命。日望大臣充使，庶展情禮，實無至者，乃引軍還。及鹽、夏二州之師懼我之眾，請以城與我求全而歸，非我所陷也。今君以國親將命，若繼好復盟，蕃之願也。盟會之期及定界之所，惟命是聽。君歸奏，定當以鹽、夏相還。」又云：「清水之會，同盟者少，是以和好輕慢不成。今蕃相及元帥已下凡二十一人赴盟。靈州節度使杜希全稟性和善，外境所知，請令主此盟。會涇原節度李觀亦請同主之。」又同章表。帝聞澣誘賂蕃中給役者，求其人馬真數，凡五萬九千餘人，馬八萬六千餘匹，可戰者僅三萬人，餘悉童幼，備數而已。辛未以澣為鴻臚卿，又兼禦史中丞、入吐蕃使。令澣報蕃相尚結贊曰：「杜希全職在靈州，不可出境。李觀又已改官。遣侍中渾瑊充盟會使，約以五月二十四日復盟於清水。令告尚結贊，以鹽夏二州歸於我，然後就盟。」帝疑蕃情不實，以得二州為信焉。結贊本請杜希全、李觀同盟，將劫執二節，將乘其銳，來犯京師。希全等既不行，又欲劫執渾瑊，長驅入寇。其始謀狡蠹如此。及瑊充會盟使，統諸道兵馬二萬人赴平涼壇與吐蕃大將尚結贊等會於壇上。吐蕃背約，虜劫會盟使。兵部尚書崔漢衡、判官鄭叔矩、判官路泌韓、袁同直、裴頲等獨得他馬奔涇州。\n\n\n契丹主阿保機\n後唐契丹主阿保機，莊宗同光四年正月戊寅，遣使梅老鞋里已下三十七人貢馬三十匹。時阿保機將寇渤海，偽修好於我。虜乘虛掩擊故也。\n\n\n新州王景戡奏契丹國左右相牙盧兗與臣書\n明宗長興四年六月己未，新州王景戡奏契丹國左右相牙盧兗與臣書，稱被都要鎮偷竊馬三匹，速宜送來。不然則出兵剽掠。範延光奏曰：「北方以我夏州未平，欲詭間相窺。時向初秋，所宜防備緣邊戍兵合交番者宜。且留候秋獲訖令還。」從之。\n\n\n阿保機長子東丹王突欲\n阿保機長子東丹王突欲歸國。明宗賜姓名贊華，出鎮滑州。在鎮多行不法，頃之入覲。乞留闕下。明宗許之。復遣使就第問所欲，贊華附奏曰：「臣願為許州節度使。」明宗欲從之，樞密使範延光以為不可，乃止。明宗促令歸滑，贊華謂使者曰：「若須令赴舊地，當自裁爾。」使者以聞，明宗不悅，召而證之。贊華曰：「臣不言自裁，曾言乞削為僧。」使者引統軍李從昶為證，贊華以手畫空曰：「使者之言，如水上畫字。何可據耶？」明宗優容之。\n\n\n契丹瀛州刺史詐為書\n晉少帝開運二年八月，契丹瀛州刺史詐為書與樂壽監軍王巒，願以本城歸順，且言城中蕃軍不滿千人，請朝廷發軍襲取之，以為內應。又云：「今秋苦雨，川澤漲溢，自瓦橋以北水勢無際，戎王已歸本國。若聞南夏有變，北遠阻水，雖欲奔命無能及也。」又巒繼有密奏，苦言瀛、鄚可取之狀。\n先是前歲中，車駕駐於河上，曾遣邊將遺書於幽州趙延壽，勸令歸國。延壽尋有報命，依違而已。是歲三月，復遣都鄴杜威致書於延壽，且述朝旨，啖以厚利，仍遣雒州軍將趙行實賫書而往，潛申款密。行實曾事延壽，故遣之。七月，行實自燕回，得延壽書，具言：「久陷虜庭，願歸中國，乞發大軍應接，即拔身南去。」敘致懇切，詞旨綿密。時朝廷欣然信之，復遣趙行實計會延壽大軍應接之所。\n又有瀛州大將遣所親賫蠟書至闕下告云：「欲謀翻變，以本城歸命。未幾，會彼告變者，事不果就。」至是，瀛州守將劉延祚受戎王之命詐輸誠款，以誘我軍。國家深以為信，遂有出師之議。\n\n\n契丹永康王兀欲\n周契丹永康王兀欲自漢末遣使寓書於漢少帝。會漢室有蕭墻之亂，周太祖登極，時邢州節度使劉詞馳送虜使至闕。周大祖覽其書，欲因便以和之。廣順元年正月，遣將軍朱憲伴送虜使歸國，仍遺兀欲金器、玉帶以結其意。二月，朱憲回，兀欲復遣使來賀，兼獻良馬。朝廷尋遣尚書左丞田敏報命，仍厚其禮。既而兀欲留我行人將軍姚漢英、華光裔，不令復命，由是復絕。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:52:45.050Z",
  "sourceUrl": "https://zh.wikisource.org/wiki/%E5%86%8A%E5%BA%9C%E5%85%83%E9%BE%9C%2F%E5%8D%B70998"
}