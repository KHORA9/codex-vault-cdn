{
  "id": "176027",
  "title": "史記三家註/卷011",
  "author": "Wikisource Contributors",
  "excerpt": "孝景本紀第十一\n孝景皇帝者，〈集解《漢書音義》曰：「諱啟。」　正義《謚法》曰：「繇義而濟曰景。」〉孝文之中子也。母竇太后。孝文在代時，前后有三男，及竇太后得幸，前后死，及三子更死，故孝景得立。\n\n\n元年\n元年四月乙卯，赦天下。乙巳，賜民爵一級。五月，除田半租，爲孝文立太宗廟。令羣臣無朝賀。匈奴入代，與約和親。\n\n\n二年\n二年春，封故相國蕭何孫係爲武陵侯。〈集解（徐廣曰：《漢書》亦作「係」。鄒誕生本作「傒」，音奚。又按：《漢書功臣表》及蕭何傳皆云孫嘉，疑其人有二名。）　索隱《漢書》亦作「係」，鄒誕生本作「傒」。又按：《漢書功臣表》及蕭何傳皆云封何孫嘉，疑其人有二名也。〉男子二十而得傅。〈索隱音...",
  "category": "history",
  "content": "\n孝景本紀第十一\n孝景皇帝者，〈集解《漢書音義》曰：「諱啟。」　正義《謚法》曰：「繇義而濟曰景。」〉孝文之中子也。母竇太后。孝文在代時，前后有三男，及竇太后得幸，前后死，及三子更死，故孝景得立。\n\n\n元年\n元年四月乙卯，赦天下。乙巳，賜民爵一級。五月，除田半租，爲孝文立太宗廟。令羣臣無朝賀。匈奴入代，與約和親。\n\n\n二年\n二年春，封故相國蕭何孫係爲武陵侯。〈集解（徐廣曰：《漢書》亦作「係」。鄒誕生本作「傒」，音奚。又按：《漢書功臣表》及蕭何傳皆云孫嘉，疑其人有二名。）　索隱《漢書》亦作「係」，鄒誕生本作「傒」。又按：《漢書功臣表》及蕭何傳皆云封何孫嘉，疑其人有二名也。〉男子二十而得傅。〈索隱音附。荀悅云：「傅，正卒也。」小顏云舊法二十三而傅，今改也。〉四月壬午，孝文太后崩。〈索隱薄太后也。亦葬芷陽西，曰少陵也。〉廣川、長沙王皆之國。〈索隱廣川王彭祖、長沙王發皆景帝子，遣就國也。〉丞相申屠嘉卒。八月，以御史大夫開封陶青爲丞相。彗星出東北。秋，衡山雨雹，〈正義雨，于付反。〉大者五寸，深者二尺。熒惑逆行，守北辰。月出北辰閒。歲星逆行天廷中。置南陵及內史、祋祤爲縣。〈集解徐廣曰：「《地理志》云文帝七年置。」駰按：《地理志》、《百官表》南陵縣文帝置也。分內史爲左右，及祋祤爲縣，皆景帝二年，不得皆如徐所云。　索隱鄒誕生祋音都會反，又音丁活反。祤音羽，又音詡。〉\n\n\n三年\n三年正月乙巳，赦天下。長星出西方。天火〈集解徐廣曰：「漢志無。」〉燔雒陽東宮大殿城室。〈集解徐廣曰：「雒，一作『淮』。」　索隱雒陽《漢書》作「淮陽」。災，故徙王於魯也。〉吳王濞、〈正義音匹備反。高祖兄仲子，故漢高祖十二年封，三十三年反。年表云都吳，其實在江都也。〉楚王戊、〈正義高祖弟楚王交孫，嗣二十一年反，都彭城。〉趙王遂、〈正義高祖孫，幽王友子，嗣二十六年反，都邯鄲。〉膠西王卬、〈正義卬，五郎反。高祖孫，齊悼惠王子，故平昌侯，十年反，都密州高密縣。〉濟南王辟光、〈正義辟音壁。高祖孫，齊悼惠王子，故（初）〔扐〕侯，立十一年反。《括地志》云：「濟南故城在淄川長山縣西北三十里。」〉菑川王賢、〈正義高祖孫，齊悼惠王子，故武城侯，立十一年反，都劇。《括地志》云：「菑州縣也。故劇城在青州壽光縣南三十一里，故紀國。」〉膠東王雄渠〈正義高祖孫，齊悼惠王子，故白石侯，立十一年反，都即墨。《括地志》云：「即墨故城在密州膠水縣東南六十里，即膠東國也。」〉反，發兵西鄉。天子爲誅晁錯，遣袁盎諭告，不止，遂西圍梁。〈正義梁孝王都睢陽，今宋州。〉上乃遣大將軍竇嬰、太尉周亞夫將兵誅之。六月乙亥。赦亡軍及楚元王子蓺等〈正義蓺，魚曳反。字亦作「藝」，音同。〉與謀反者。封大將軍竇嬰爲魏其侯。〈正義《地理志》云魏其屬琅邪。〉立楚元王子平陸侯禮〈索隱韋昭云：「平陸，西河縣。禮即向之從曾祖王父也。」　正義應劭云：「平陸，西河縣。」〉爲楚王。立皇子端爲膠西王，子勝爲中山王。徙濟北王志〈正義濟，子禮反。濟北國今濟州盧縣，即濟北王所都。〉爲菑川王，淮陽王餘〈正義淮陽國今陳州。〉爲魯王，〈正義魯今兗州曲阜縣。〉汝南王非〈正義汝南國今豫州。〉爲江都王。〈正義江都國今揚州也。吳王濞所都，反，誅，景帝改爲江都國，封皇子非也。〉齊王將廬、〈索隱悼惠王之孫，齊王襄之子。廬，《漢書》作「閭」。　正義齊國，青州臨淄也。將廬，齊悼惠王之孫，襄王之子，年表云。〉燕王嘉〈索隱劉澤之子。〉皆薨。〈集解徐廣曰：「表云五年薨。」〉\n\n\n四年\n四年夏，立太子。立皇子徹爲膠東王。六月甲戌，赦天下。後九月，更以（弋）〔易〕陽爲陽陵。〈正義《括地志》云：「漢景帝陵也，在雍州咸陽縣東三十里。」按：豫作壽陵也。〉復置津關，用傳出入。〈集解應劭曰：「文帝十二年，除關，無用傳，至此復置傳，以七國新反，備非常也。」張晏曰：「傳，信也，若今過所也。」如淳曰：「傳音『檄傳』之『傳』，兩行書繒帛，分持其一，出入關，合之乃得過，謂之傳。」　索隱傳音丁戀反。如今之過所。〉冬，以趙國爲邯鄲郡。〈集解《地理志》趙國景帝以爲邯鄲郡。〉\n\n\n五年\n五年三月，作陽陵、〈索隱景帝豫作壽陵也。按：趙系家趙肅侯十五年起壽陵，後代遂因之也。〉渭橋。五月，募徙陽陵，予錢二十萬。江都大暴風從西方來，壞城十二丈。丁卯，封長公主子蟜爲隆慮侯。〈索隱音林閭。避殤帝諱改之。〉徙廣川王爲趙王。\n\n\n六年\n六年春，封中尉（趙）綰爲建陵侯，〈正義《括地志》云：「建陵故縣在沂州承縣界。」〉江都丞相嘉〈集解徐廣曰：「姓程。」〉爲建平侯，隴西太守渾邪爲平曲侯，〈正義《括地志》云：「平曲縣故城在瀛州文安縣北七十里。」〉趙丞相嘉〈集解徐廣曰：「姓蘇。」〉爲江陵侯，故將軍布爲鄃侯。梁楚二王皆薨。後九月，伐馳道樹，殖蘭池。〈集解徐廣曰：「殖，一作『填』。」　正義按：馳道，天子道，秦始皇作之，三丈而樹。〉\n\n\n七年\n七年冬，廢栗太子爲臨江王。〈正義臨江，忠州縣。雖王臨江而都江陵。〉十（二）〔一〕月晦，日有食之。春，免徒隸作陽陵者。丞相青免。二月乙巳，以太尉條侯〈正義條，田彫反。字亦作「蓧」，音同。〉周亞夫爲丞相。四月乙巳，立膠東王太后爲皇后。〈索隱按系家，太后槐里人，父仲。兄信，封蓋侯。后故金氏妻女弟姁兒也。〉丁巳，立膠東王爲太子。名徹。\n\n\n中元年\n中元年，封故御史大夫周苛〈索隱周昌之兄。〉孫平〈集解徐廣曰：「一作『應』。」〉爲繩侯，故御史大夫周昌（子）〔孫〕左車爲安陽侯，四月乙巳，赦天下，賜爵一級。除禁錮。地動。衡山、原都雨雹，大者尺八寸。\n\n\n中二年\n中二年二月，匈奴入燕，遂不和親。三月，召臨江王來。即死中尉府中。夏，立皇子越爲廣川王，子寄爲膠東王。封四侯。〈集解文穎曰：「楚相張尚，太傅趙夷吾，趙相建德，內史王悍。此四人各諫其王，無使反，不聽，皆殺之，故封其子。」　索隱韋昭云：「張尚子當居，趙夷吾子周，建德子橫，王悍子弃也。」〉九月甲戌，日食。\n\n\n中三年\n中三年冬，罷諸侯御史中丞。春，匈奴王二人率其徒來降，皆封爲列侯。〈{{{1}}}〉立皇子方乘爲清河王。三月，彗星出西北。丞相周亞夫（死）〔免〕，以御史大夫桃侯劉舍爲丞相。四月，地動。九月戊戌晦，日食。軍東都門外。〈集解按：《三輔黃圖》東出北頭第一門曰宣平門，外曰東都門。　索隱按：《三輔黃圖》云東出北第一門曰宣平門，外曰東都門。〉\n\n\n中四年\n中四年三月，置德陽宮。〈集解瓚曰：「是景帝廟也，帝自作之，諱不言廟，故言宮。西京故事云景帝廟爲德陽宮。」〉大蝗。秋，赦徒作陽陵者。\n\n\n中五年\n中五年夏，立皇子舜爲常山王。封十侯。〈正義惠景閒年表云亞谷侯盧他之、隆盧侯陳蟜、乘氏侯劉買、桓邑侯劉明、蓋侯王信。按：其五人是中元五年封，餘檢不獲。中元三年，匈奴王二人降，封爲列侯。惠景閒表云匈奴王降爲侯者有七人，疑其五人是十侯之數。〉六月丁巳，赦天下，賜爵一級。天下大潦。更命諸侯丞相曰相。秋，地動。\n\n\n中六年\n中六年二月己卯，行幸雍，郊見五帝。三月，雨雹。四月，梁孝王、〈正義都睢陽，今宋州。〉城陽共王、〈正義城陽，今濮州雷澤縣，古城陽也。共音恭。《謚法》「嚴敬故事曰恭」。〉汝南王皆薨。立梁孝王子明爲濟川王，〈正義表云分梁置也。〉子彭離爲濟東王，〈正義表云分梁置也。〉子定爲山陽王，〈正義《地理志》云景帝中六年別爲山陽國，屬兗州。〉子不識爲濟陰王。〈正義《地理志》云景帝中六年別爲濟陰國，屬兗州。按：今曹州是也。〉梁分爲五。封四侯。更命廷尉爲大理，將作少府爲將作大匠，主爵中尉爲都尉，〈集解《漢書百官表》曰：「主爵中尉，秦官，掌列侯。」〉長信詹事〈集解《漢書百官表》曰：「詹事，秦官，掌皇后太子家。」應劭曰：「詹，省也，給也。」瓚曰：「《茂陵書》詹事秩二千石。」〉爲長信少府，〈集解張晏曰：「以太后所居宮爲名。長信宮則曰長信少府，長樂宮則曰長樂少府。」〉將行爲大長秋，〈集解《漢書百官表》曰：「將行，秦官。」應劭曰：「長秋，皇后卿。」〉大行爲行人，〈集解服虔曰：「天子死未有謚，稱大行。」晉灼曰：「禮有大行、小行，主謚官，故以此名之。」如淳曰：「不反之辭也。」瓚曰：「大行是官名，掌九儀之制，以賓諸侯。」　索隱按：鄭玄曰「命者五，謂公、侯、伯、子、男，爵者四，孤、卿、大夫、士，是九也。」〉奉常爲太常，〈集解《漢書百官表》曰：「奉常，秦官，掌宗廟禮儀。」〉典客爲大行，〈索隱韋昭云：「大行，官名，秦時云典客，景帝初改云大行，後更名大鴻臚，武帝因而不改，故《漢書》景紀有大鴻臚。《百官表》又云武帝改名大鴻臚。鴻，聲也。臚，附皮。以言其掌四夷賓客，若皮臚之在外附於身也。復有大行令，故諸侯薨，大鴻臚奏謚，列侯薨，則大行奏誄」。按：此大行令即鴻臚之屬官也。〉治粟內史爲大農。〈集解《漢書百官表》曰：「治粟內史，秦官，掌穀貨也。」〉以大內爲二千石，〈集解韋昭曰：「大內，京師府藏。」〉置左右內官，屬大內。〈索隱主天子之私財物曰少內。少內屬大內也。〉七月辛亥，日食。八月，匈奴入上郡。\n\n\n後元年\n後元年冬，更命中大夫令爲衞尉。〈正義《漢書百官表》云：「衞尉，秦官，掌宮闈門衞屯兵。景帝初，更命中大夫令，後元年，復爲衞尉。」〉三月丁酉，赦天下，賜爵一級，中二千石、諸侯相爵右庶長。四月，大酺。五月丙戌，〈集解徐廣曰：「丙，一作『甲』。」〉地動，其蚤食時復動。上庸地動二十二日，壞城垣。七月乙巳，日食。丞相劉舍免。八月壬辰，以御史大夫綰〈索隱姓衞也。〉爲丞相，封建陵侯。\n\n\n後二年\n後二年正月，地一日三動。郅將軍擊匈奴。〈正義郅，真栗反。郅都傳云匈奴刻木爲郅都而射，不中。〉酺五日。令內史郡不得食馬粟，沒入縣官。令徒隸衣七緵布。〈索隱七緵，蓋今七升布，言其粗，故令衣之也。　正義衣，於既反。緵，祖工反。緵，八十縷也。與布相似。七升布用五百六十縷。〉止馬舂。〈索隱止人爲馬舂粟，爲歲不登故也。〉爲歲不登，禁天下食不造歲。省列侯遣之國。〈集解晉灼曰：「文紀遣列侯之國，今又省之。」〉三月，匈奴入鴈門。十月，租長陵田。大旱。衡山國、河東、雲中郡〈正義衡山國，今衡州。河東，今蒲州。雲中郡，今勝州。〉民疫。\n\n\n後三年\n後三年十月，日月皆（食）赤五日。十二月晦，䨓。〈集解徐廣曰：「一作『雷』字，又作『圖』字，實所未詳。」〉日如紫。五星逆行守太微。月貫天廷中。〈索隱天廷即龍星右角也。按：石氏星傳曰「龍在左角曰天田，右角曰天廷」。〉正月甲寅，皇太子冠。甲子，孝景皇帝崩。〈集解皇甫謐曰：「帝以孝惠七年生，年四十八。」〉遺詔賜諸侯王以下至民爲父後爵一級，天下戶百錢。出宮人歸其家，復無所與。太子即位，是爲孝武皇帝。〈集解《漢書》云：「二月癸酉，帝葬陽陵。」皇甫謐曰：「陽陵山方百二十步，高十四丈，去長安四十五里。」〉三月，封皇太后弟蚡〈集解蘇林曰：「蚡音鼢。」　索隱蚡音扶粉反。按：外戚世家皇太后母臧氏初嬪王氏，生子信而寡，更嫁長陵田氏，生蚡及勝也。〉爲武安侯，弟勝爲周陽侯。置陽陵。\n太史公曰：漢興，孝文施大德，天下懷安，至孝景，不復憂異姓，而晁錯刻削諸侯，遂使七國俱起，合從而西鄉，以諸侯太盛，而錯爲之不以漸也。及主父偃言之，而諸侯以弱，卒以安。〈索隱主父偃上言，今天子下推恩之令，令諸侯各得分邑其子弟，於是遂弱，卒以安也。〉安危之機，豈不以謀哉？\n\n索隱述贊景帝即位，因脩靜默。勉人於農，率下以德。制度斯創，禮法可則。一朝吳楚，乍起凶慝。提局成釁，拒輪致惑。晁錯雖誅，梁城未克。條侯出將，追奔逐北。坐見梟剠，立翦牟賊。如何太尉，後卒下獄。惜哉明君，斯功不錄！",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:53:00.464Z",
  "sourceUrl": "https://zh.wikisource.org/wiki/%E5%8F%B2%E8%A8%98%E4%B8%89%E5%AE%B6%E8%A8%BB%2F%E5%8D%B7011"
}