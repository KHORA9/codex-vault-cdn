{
  "id": "7221",
  "title": "文淵閣四庫全書",
  "author": "Various",
  "excerpt": "===================================================================",
  "category": "history",
  "content": "Produced by Wan Ting Gong\r\n\r\n\r\n\r\n\r\n\r\n\r\n\r\n\r\nContents:\r\n\r\ntitle\t\t    author\t\t            China dynasty\r\n===================================================================\r\n\r\nDeng Xi Zi \t    Deng Xi\t                Zhou - Chin, 1027-207 B.C\r\n\r\nGui Gu Zi \t    Wang Xu(300?-200? BC)\t   Zhou - Chin, 1027-207 B.C.\r\n\r\nWei Liao Zi\t    Wei Liao(300?-237? BC)   Zhou - Chin, 1027-207 B.C.\r\n\r\nRen Wu Zhi \t    Liu Shao                 Zhou,         722-221 B.C.\r\n\r\nGong Sun Long Zi Gong Sun Long\t\t       Zhou,         722-221 B.C.\r\n\r\nSan Lve\t\t    Huang Shi Gong\t\t   Han,          206-280 B.C.\r\n\r\nZhu Zhai Ji\t    Wang Mian(1287-1359 AC)  Yuan,        1280-1351 A.C.\r\n\r\n\r\n\r\n\r\n\r\n\r\nDeng Xi Zi (Thought Of Deng Xi Zi)\r\n\r\nby Deng Xi\r\n\r\n\r\n\r\nThe original Chinese:\r\n\r\n鄧析子\r\n\r\n\r\n鄧析\r\n\r\n\r\n\r\n無厚篇\r\n\r\n\r\n天於人，無厚也。君於民，無厚也。父於子，無厚也。兄於弟，無厚也。\r\n何以言之？天不能屏勃厲之氣，全夭折之人，使為善之民必壽，此於民無\r\n厚也。凡民有穿窬為盜者，有詐偽相迷者，此皆生於不足，起於貧窮，而\r\n君必執法誅之，此於民無厚也。堯舜位為天子，而丹朱商均為布衣，此於\r\n子無厚也。周公誅管蔡，此於弟無厚也。推此言之，何厚之有？循名責實\r\n，君之事也。奉法宣令，臣之職也。下不得自擅，上操其柄而不理者，未\r\n之有也。君有三累，臣有四責。何謂三累：惟親所信，一累。以名取士，\r\n二累。近故親疏，三累。何謂四責：受重賞而無功，一責。居大位而不治\r\n，二責。理官而不平，三責。御軍陣而奔北，四責。君無三累，臣無四責\r\n，可以安國。\r\n\r\n勢者，君之輿。威者，君之策。臣者，君之馬。民者，君之輪。世固則輿\r\n安，威定則策勁。臣順則馬良，民和則輪利。為國失此，必有覆車奔馬折\r\n輪敗載之患。安得不危！輪敗策折，馬奔輿覆，則載者亦傾矣（此三句從\r\n意林補）。異同之不可別，是非之不可定，白黑之不可分，清濁之不可理\r\n。久矣。誠聽能聞於無聲，視能見於無形，計能規於未兆，慮能防於未然\r\n。斯無他也，不以耳聽，則通於無聲矣。不以目視，則照於無形矣。不以\r\n心計，則達於無兆矣。不以知慮，則合於未然矣。君者藏形匿影，群下無\r\n私，掩目塞耳，萬民恐震。\r\n\r\n循名責實，察法立威，是明王也。夫明於形者分，不遇於事。察於動者用\r\n，不失則利。故明君審一，萬物自定。名不可以外務，智不可以從他，求\r\n諸己之謂也。\r\n\r\n治世位不可越，職不可亂。百官有司各務其刑。上循名以督實，下奉教而\r\n不違。所美觀其所終，所惡計其所窮。喜不以賞，怒不以罰。可謂治世。\r\n\r\n夫負重者患塗遠，據貴者憂民離。負重塗遠者，身疲而無功。在上離民者\r\n，雖勞而不治。故智者量塗而後負，明君視民而出政。\r\n\r\n獵羆虎者，不於外圂。釣鯨鯢者，不於清池。何則？圂非羆虎之窟也，池\r\n非鯨鯢之泉也。楚之不泝流，陳之不束麾，長盧之不士，呂子之蒙恥。\r\n\r\n夫游而不見敬，不恭也。居而不見愛，不仁也。言而不見用，不信也。求\r\n而不能得，無始也。謀而不見喜，無理也。計而不見從，遺道也。因勢而\r\n發譽，則行等而名殊。人齊而得時，則力敵而功倍。其所以然者，乘勢之\r\n在外，推辯說，非所聽也。虛詞，非所應也。無益之辭，非所舉也。故談\r\n者別殊類，使不相害。序異端，使不相亂。諭志通意，非務相乖也。若飾\r\n詞以相亂，匿詞以相移；非古之辯也。\r\n\r\n慮不先定，不可以應卒。兵不閑習，不可以當敵。廟算千里，帷幄之奇。\r\n百戰百勝，黃帝之師。\r\n\r\n死生自命，貧富自時。怨夭折者，不知命也。怨貧賤者，不知時也。故臨\r\n難不懼，知天命也。貧窮無懾，達時序也。凶饑之歲，父死於室，子死於\r\n戶，而不相怨者，無所顧也。同舟渡海，中流遇風，救患若一，所憂同也\r\n。張羅而畋，唱和不差者，其利等也。故體痛者口不能不呼，心悅者顏不\r\n能不笑。責疲者以舉千鈞，責兀者以及走兔。驅逸足於庭，求猿捷於檻，\r\n斯逆理而求之，猶倒裳而索領。事有遠而親，近而疏。就而不用，去而反\r\n求。風此四行，明主大憂也。\r\n\r\n夫水濁則無掉尾之魚，政苛則無逸樂之士。故令煩則民詐，政擾則民不定\r\n。不治其本，而務其末。譬如拯溺錘之以石，救火投之以薪。\r\n\r\n\r\n夫達道者，無知之道也，無能之道也。是知大道不知而中，不能而成，無\r\n有而足。守虛責實，而萬事畢。忠言於不忠，義生於不義。音而不收謂之\r\n放，言出而不督謂之闇。故見其象，致其形，循其理，正其名，得其端，\r\n知其情。若此何往不復，何事不成！有物者，意也。無外者，德也。有人\r\n者，行也。無人者，道也。故德非所履，處非所處，則失道。非其道不道\r\n，則諂意。無賢慮，無忠行，無道言，虛如受實，萬事畢。\r\n\r\n夫言榮不若辱，非誠辭也。得不若失，非實談也。不進則退，不喜則憂，\r\n不得則亡。此世人之常，真人危斯，十者而為一矣。所謂大辯者，別天下\r\n之行，具天下之物。選善退惡，時措其宜，而功立德至矣。小辯則不然。\r\n別言異道，以言相射，以行相伐，使民不知其要。無他故焉，故淺知也。\r\n君子并物而措之，兼塗而用之。五味未嘗，而辨于口。五行在身，而布於\r\n人。故何方之道不從。面從之義不行，治亂之法不用，惔然寬裕，蕩然簡\r\n易，略而無失，精詳入纖微也。\r\n\r\n夫舟浮於水，車轉於陸，此自然道也。有不治者，知不豫焉。\r\n\r\n夫木擊折c，水戾破舟，不怨木石，而罪巧拙，故不載焉。故有知則惑，\r\n有心則嶮，有目則眩。是以規矩一而不易，不為秦楚緩節，不為胡越改容\r\n。一而不邪，方行而不流。一日形之，萬世傳之，無為為之也。\r\n\r\n夫自見之明，借人見之，闇也。自聞之聰，借人聞之，聾也。明君知此，\r\n則去就之分定矣。為君當若冬日之陽，夏日之陰，萬物自歸，莫之使也。\r\n恬臥而功自成，優游而政自治。豈在振目搤腕，手據鞭扑，而後為治與？\r\n\r\n夫合事有不合者，知與未知也。合而不結者，陽親而陰疏。故遠而親者，\r\n志相應也。近而疏者，志不合也。就而不用者，策不得也。去而反求者，\r\n無違行也。近而不御者，心相乖也。遠而相思者，合其謀也。故明君擇人\r\n，不可不審。士之進趣，亦不可不詳。\r\n\r\n\r\n\r\n轉辭篇\r\n\r\n世間悲哀喜樂嗔怒憂愁，久惑於此，今轉之在己。為哀在他，為悲在己。\r\n為樂在他，為喜在己。為嗔在他，為怒在己。為愁在他，為憂在己。若扶\r\n之與攜，謝之與議。故之與右，諾之與己，相去千里也。夫言之術：與智\r\n者言，依於博。與博者言，依於辯。與辯者言，依於安。與貴者言，依於\r\n勢。與富者言，依於豪。與貧者言，依於利。與勇者言，依於敢。與愚者\r\n言，依於說。此言之術也。不用在早圖，不窮在早稼。非所宜言，勿言。\r\n非所宜為，勿為以避其危。非所宜取，勿取以避其咎。非所宜爭，勿爭以\r\n避其聲。一聲而非，駟馬勿追。一言而急，駟馬不及。故惡言不出口，苟\r\n語不留耳。此謂君子也。夫任臣之法，闇則不任也，慧則不從也，仁則不\r\n親也，勇則不近也，信則不信也。不以人用人，故謂之神。怒出於不怒，\r\n為出於不為。視於無有，則得其所見。聽於無聲，則得其所聞。故無形者\r\n，有形之本。無聲者，有聲之母。循名責實，實之極也。按實定名，名之\r\n極也。參以相平，轉而相成，故得之形名。\r\n\r\n夫川竭而谷虛，丘夷而淵實。聖人以死，大盜不起，天下平而故也。聖人\r\n不死，大盜不止，何以知其然？為之斗斛而量之，則并斗斛而竊之。為之\r\n權衡以平之，則并與權衡而竊之。為之符璽以信之，則并與符璽而竊之。\r\n為之仁義以教之，則并仁義而竊之。何以知其然？彼竊財誅，竊國者為諸\r\n侯。諸侯之門，仁義存焉。是非竊仁義耶？故遂於大盜霸諸侯，此重利也\r\n。盜跖所不可桀者，乃聖人之罪也。欲之與惡，善之與惡，四者變之失。\r\n恭之與儉，敬之與傲，四者失之修。故善素朴。任惔憂而無失，未有脩焉\r\n，此德之永也。言有信而不為信，言有善而不為善者，不可不察也。\r\n\r\n夫治之法，莫大於使私不行。君之功，莫大於使民不爭。今也，立法而行\r\n私與法爭。其亂也，甚於無法。立君而尊賢與君爭，其亂也，甚於無君。\r\n故有道之國，法立則私善不行，君立而賢者不尊。民一於君，事斷於法，\r\n此治國之道也。明君之督大臣，緣身而責名，緣名而責形，緣形而責實，\r\n臣懼其重誅之至，於是不敢行其私矣。\r\n\r\n心欲安靜，慮欲深遠。心安靜則神策生，慮深遠則計謀成。心不欲躁，慮\r\n不欲淺。心躁則精神滑，慮淺則百事傾。治世之禮，簡而易行。亂世之禮\r\n，煩而難遵。上古之樂，質而不悲。當今之樂，邪而為淫。上古之民，質\r\n而敦朴。今世之民，詐而多行。上古象刑而民不犯；教有墨劓，不以為恥\r\n，斯民所以亂多治少也。堯置敢諫之鼓，舜立誹謗之木，湯有司直之人，\r\n武有戒慎之銘。此四君子者，聖人也，而猶若此之勤。至於栗陸氏殺東里\r\n子，宿沙氏戮箕文，桀誅龍逢，紂刳比干，四主者亂君，故其疾賢若仇。\r\n是以賢愚之相覺，若百丈之谿，與萬仞之山；若九地之下，與重山之巔。\r\n\r\n明君之御民，若御奔而無轡，履冰而負重。親而疏之，疏而親之，故畏檢\r\n則福生，驕奢則禍起。聖人逍遙一世，罕匹萬物之形。寂然無鞭扑之罰，\r\n漠然無叱吒之聲，而家給人足，天下太平。視昭昭，知冥冥，推未運，睹\r\n未然，故神而不可見，幽而不可見，此之謂也。\r\n\r\n君人者不能自專，而好任下，則智日困而數日窮，迫於下則不能申。行隨\r\n於國，則不能持。知不足以為治，威不足以行誅，無以與下交矣。故喜而\r\n使賞，不必當功。怒而使誅，不必值罪。不慎喜怒，誅賞從其意，而欲委\r\n任臣下，故亡國相繼，殺君不絕。古人有言，眾口鑠金，三人成虎，不可\r\n不察也。\r\n\r\n夫人情發言欲勝，舉事欲成。故明者不以其短，疾人之長。不以其拙，病\r\n人之工。言有善者，則賞之。言有非者，則罰之。塞邪枉之路，蕩浮辭之\r\n端。臣下閔之，左右結舌，可謂明君。為善者君與之賞。為惡者君與之罰\r\n，因其所以來而報之，循其所以進而答之。聖人因之，故能用之。因之循\r\n理，故能長久。今之為君，無堯舜之才，而慕堯舜之治，故終顛殞乎混冥\r\n之中，而事不覺於昭明之術。是以虛慕欲治之名，無益亂世之理也。\r\n\r\n忠怠於宦成，病始于少瘳。禍生於懈慢，孝衰於妻子。此四者，慎終如始\r\n也。富必給貧，壯必給老。快情恣欲，必多侈侮。故曰：尊貴無以高人，\r\n聰明無以籠人，資給無以先人，剛勇無以勝人，能履行此，可以為天下君\r\n。\r\n\r\n夫謀莫難於必聽，事莫難於必成。成必合於數，聽必合於情，故抱薪加火\r\n，爍者必先燃。平地注水，溼者必先濡。故曰：動之以其類，安有不應者\r\n，獨行之術也。\r\n\r\n明君立法之後，中程者賞，缺繩者誅。此之謂君曰亂君，國曰亡國。\r\n\r\n智者寂於是非，故善惡有別。明者寂於去就，故進退無類。若智不能察是\r\n非，明不能審去就，斯謂虛妄。\r\n\r\n目貴明，耳貴聰，心貴公。以天下之目視，則無不見。以天下之耳聽，則\r\n無不聞。以天下之智慮，則無不知。得此三術，則存於不為也。\r\n\r\n\r\n\r\n\r\n\r\n\r\nGui Gu Zi (Thought Of Gui Gu Zi)\r\n\r\nby Wang Xu\r\n\r\n\r\nThe original Chinese:\r\n\r\n鬼谷子\r\n\r\n\r\n王詡\r\n\r\n鬼谷子，姓王名詡，春秋時人。常入雲夢山采藥修道。因隱居清溪之鬼谷\r\n谷先生。\r\n\r\n鬼谷子為縱橫家之鼻祖，蘇秦與張儀為其最杰出的兩個弟子〔見《戰國策\r\n孫臏與龐涓亦為其弟子之說〔見《孫龐演義》〕。\r\n\r\n縱橫家所崇尚的是權謀策略及言談辯論之技巧，其指導思想與儒家所推崇\r\n大相徑庭。因此，歷來學者對《鬼谷子》一書推崇者甚少，而譏詆者極多\r\n戰術之得益與否，關系國家之安危興衰；而生意談判與競爭之策略是否得\r\n到經濟上之成敗得失。即使在日常生活中，言談技巧也關系到一人之處世\r\n與否。當年蘇秦憑其三寸不爛之舌，合縱六國，配六國相印，統領六國共\r\n赫一時。而張儀又憑其謀略與游說技巧，將六國合縱土蹦瓦解，為秦國立\r\n。所謂「智用於眾人之所不能知，而能用於眾人之所不能。」潛謀於無形\r\n爭不費，此為《鬼谷子》之精髓所在。《孫子兵法》側重於總體戰略，而\r\n則專於具體技巧，兩者可說是相輔相成。\r\n\r\n《鬼谷子》共有十四篇，其中第十三、十四篇已失傳。《鬼谷子》的版本\r\n道藏本及嘉慶十年江都秦氏刊本。\r\n\r\n\r\n\r\n鬼谷子卷上\r\n\r\n\r\n捭闔第一\r\n\r\n\r\n粵若稽古聖人之在天地間也。為眾生之先。觀陰陽之開闔以命物。知存亡\r\n之門戶。籌策萬類之終始。達人心之理。見變化之眹焉。而守司其門戶。\r\n故聖人之在天下也。自古至今。其道一也。變化無窮。各有所歸。或陰或\r\n陽。或柔或剛。或開或閉。或弛或張。是故聖人一守司其門戶。審察其所\r\n先後。度權量能。校其伎巧短長。夫賢不肖智愚勇怯仁義有差。乃可捭。\r\n乃可闔。乃可進。乃可退。乃可賤。乃可貴。無為以牧之。審定有無。以\r\n其實虛。隨其嗜欲。以見其志意。微排其所言而捭反之。以求其實。貴得\r\n其指。闔而捭之。以求其利。或開而示之。或闔而閉之。開而示之者。同\r\n其情也。闔而閉之者。異其誠也。可與不可。審明其計謀。以原其同異。\r\n離合有守。先從其志。即欲捭之貴周。即欲闔之貴密。周密之貴微。而與\r\n道相追。捭之者。料其情也。闔之者。結其誠也。皆見其權衡輕重。乃為\r\n之度數。聖人因而為之慮。其不中權衡度數。聖人因而自為之慮。故捭者\r\n、或捭而出之。或捭而納之。闔者、或闔而取之。或闔而去之。捭闔者。\r\n天地之道。捭闔者。以變動陰陽。四時開閉。以化萬物縱橫。反出反覆反\r\n忤。必由此矣。捭闔者。道之大化。說之變也。必豫審其變化。口者。心\r\n之門戶也。心者。神之主也。志意喜欲。思慮智謀。此皆由門戶出入。故\r\n關之捭闔。制之以出入。捭之者開也。言也。陽也。闔之者閉也。默也。\r\n陰也。陰陽其和。終始其義。故言長生安樂富貴。尊榮顯名。愛好財利。\r\n得意喜欲。為陽曰始。故言死憂患貧賤。苦辱棄損。亡利失意。有害刑戮\r\n誅罰。為陰曰終。諸言法陽之類者皆曰始。言善以始其事。諸言法陰之類\r\n皆曰終。言惡以終為謀。捭闔之道。以陰陽試之。故與陽言者依崇高。與\r\n陰言者依卑小。以下求小。以高求大。由此言之。無所不出。無所不入。\r\n無所不言可。可以說人。可以說家。可以說國。可以說天下。為小無內。\r\n為大無外。益損去就倍反。皆以陰陽御其事。陽動而行。陰止而藏。陽動\r\n而出。陰隨而入。陽還終始。陰極反陽。以陽動者。德相生也。以陰靜者\r\n。形相成也。以陽求陰。苞以德也。以陰結陽。施以力也。陰陽相求。由\r\n捭闔也。此天地陰陽之道。而說人之法也。為萬事之先。是謂圓方之門戶\r\n。\r\n\r\n\r\n\r\n反應第二\r\n\r\n\r\n古之大化者。乃與無形俱生。反以觀往。覆以驗今。反以知古。覆以知今\r\n。反以知彼。覆以知己。動靜虛實之理。不合來今。反古而求之。事有反\r\n而得覆者。聖人之意也。不可不察。人言者動也。己默者靜也。因其言。\r\n聽其辭。言有不合者。反而求之。其應必出。言有象。事有比。其有象比\r\n。以觀其次。象者象其事。比者比其辭也。以は形求有聲。其釣語合事。\r\n得人實也。其張罝網而取獸也。多張其會而司之。道合其事。彼自出之。\r\n此釣人之網也。常持其網驅之。其言無比。乃為之變。以象動之。以報其\r\n心。見其情。隨而牧之。己反往。彼覆來。言有象比。因而定基。重之襲\r\n之。反之覆之。萬事不失其辭。聖人所誘愚智事皆不疑。古善反聽者。乃\r\n變鬼神以得其情。其變當也。而牧之審也。牧之不審。得情不明。得情不\r\n明。定基不審。變象比。必有反辭。以還聽之。欲聞其聲反默。欲張反瞼\r\n。欲高反下。欲取反與。欲開情者。象而比之。以牧其辭。同聲相呼。實\r\n理同歸。或因此。或因彼。或以事上。或以牧下。此聽真偽。知同異。得\r\n其情詐也。動作言默。與此出入。喜怒由此以見其式。皆以先定為之法則\r\n。以反求覆。觀其所託。故用此者。己欲平靜。以聽其辭。察其事。論萬\r\n物。別雄雌。雖非其事。見微知類。若探人而居其內。量其能。射其意也\r\n。符應不失。如螣蛇之所指。若羿之引矢。故知之始己。自知而後知人也\r\n。其相知也。若比目之魚。見形也。若光之與影也。其察言也不失。若磁\r\n石之取鍼。舌之取燔骨。其與人也微。其見情也疾。如陰與陽。如陽與陰\r\n。如圓與方。如方與圓。未見形、圓以道之。既形、方以事之。進退左右\r\n。以是司之。己不先定。牧人不正。事用不巧。是謂忘情失道。己審先定\r\n以牧人。策而無形容。莫見其門。是謂天神。\r\n\r\n\r\n\r\n內揵第三\r\n\r\n\r\n君臣上下之事。有遠而親。近而疏。就之不用。去之反求。日進前而不御\r\n。遙聞聲而相思。事皆有內揵。素結本始。或結以道德。或結以黨友。或\r\n結以財貨。或結以釆色。用其意。欲入則入。欲出則出。欲親則親。欲疏\r\n則疏。欲就則就。欲去則去。欲求則求。欲思則思。若蚨母之從其子也。\r\n出無間。入無眹。獨往獨來。莫之能止。內者、進說辭。揵者、揵所謀也\r\n。故遠而親者。有陰德也。近而疏者。志不合也。陰德、謂陰私相德也。\r\n就而不用者。策不得也。去而反求者。事中來也。日進前而不御者。施不\r\n合也。遙聞聲而相思者。合於謀。待決事也。故曰不見其類而為之者。見\r\n逆。不得其情而說之者。見非。得其情。乃制其術。此用可出可入。可揵\r\n可開。故聖人立事。以此先知。而揵萬物。由夫道德仁義。禮樂計謀。先\r\n取詩書。混說損益。議去論就。欲合者用內。欲去者用外。外內者。必明\r\n道數。揣策來事。見疑訣之。策無失計。立功建德。治民入產業。曰揵而\r\n內合。上暗不治。下亂不寤。揵而反之。內自得而外不留。說而飛之。若\r\n命自來。己迎而御之。若欲去之。因危與之。環轉因化。莫之所為。退為\r\n大儀。\r\n\r\n\r\n\r\n抵巇第四\r\n\r\n\r\n物有自然。事有合離。有近而不可見。遠而可知。近而不可見者。不察其\r\n辭也。遠而可知者。反往以驗來也。巇者、罅也。罅者、　也。　者、成\r\n大隙也。巇始有朕。可抵而塞。可抵而卻。可抵而息。可抵而匿。可抵而\r\n得。此謂抵巇之理也。事之危也。聖人知之。獨保其用。因化說事。通達\r\n計謀。以識細微。經起秋毫之末。揮之於太山之本。其施外兆萌牙孽之謀\r\n。皆由抵巇。抵巇隙為道術。天下分錯。上無明主。公侯無道德。則小人\r\n讒賊。賢人不用。聖人竄匿。貪利詐偽者作。君臣相惑。土崩瓦解。而相\r\n伐射。父子離散。乖亂反目。是謂萌牙巇罅。聖人見萌牙巇罅。則抵之以\r\n法。世可以治。則抵而塞之。不可治。則抵而得之。或抵如此。或抵如彼\r\n。或抵反之。或抵覆之。五帝之政。抵而塞之。三王之事。抵而得之。諸\r\n侯相抵。不可勝數。當此之時。能抵為右。自天地之合離終始。必有巇隙\r\n。不可不察也。察之以捭闔。能用此道。聖人也。聖人者。天地之使也。\r\n世無可抵。則深隱而待時。時有可抵。則為之謀。可以上合。可以檢下。\r\n能因能循。為天地守神。\r\n\r\n\r\n\r\n\r\n鬼谷子卷中\r\n\r\n\r\n\r\n飛箝篇五\r\n\r\n\r\n凡度權量能。所以徵遠來近。立勢而制事。必先察同異。別是非之語。見\r\n內外之辭。知有無之數。決安危之計。定親疏之事。然後乃權量之。其有\r\n隱括。乃可徵。乃可求。乃可用。引鉤箝之辭。飛而箝之。鉤箝之語。其\r\n說辭也。乍同乍異。其不可善者。或先徵之。而後重累。或先重以累。而\r\n後毀之。或以重累為毀。或以毀為重累。其用或稱財貨琦瑋珠玉璧白釆色\r\n以事之。或量能立勢以鉤之。或伺候見　而箝之。其事用抵巇。將欲用之\r\n天下。必度權量能。見天時之盛衰。制地形之廣狹。岨嶮之難易。人民貨\r\n財之多少。諸侯之交。孰親孰疏。孰愛孰憎。心意之慮懷。審其意。知其\r\n所好惡。乃就說其所重。以飛箝之辭。鉤其所好。以箝求之。用之於人。\r\n則量智能。權材力。料氣勢。為之樞機。以迎之隨之。以箝和之。以意宜\r\n之。此飛箝之綴也。\r\n\r\n用於人則空往而實來。綴而不失。以究其辭。可箝而從。可箝而橫。\r\n\r\n可引而東。可引而西。可引而南。可引而北。可引而反。可引而覆。\r\n\r\n雖覆能復。不失其度。\r\n\r\n\r\n\r\n忤合第六\r\n\r\n\r\n凡趨合倍反。計有適合。化轉環屬。各有形勢。反覆相求。因事為制。是\r\n以聖人居天地之間。立身御世。施教揚聲明名也。必因事物之會。觀天時\r\n之宜。因之所多所少。以此先知之。與之轉化。世無常貴。事無常師。聖\r\n人常為無不為。所聽無不聽。成於事而合於計謀。與之為主。合於彼而離\r\n於此。計謀不兩忠。必有反忤。反於是。忤於彼。忤於此。反於彼。其術\r\n也。用之天下。必量天下而與之。用之國。必量國而與之。用之家。必量\r\n家而與之。用之身。必量身材能氣勢而與之。大小進退。其用一也。必先\r\n謀慮計定。而後行之以飛箝之術。古之善背向者。乃協四海、包諸侯、忤\r\n合之地。而化轉之然後以之求合。故伊尹五就湯。五就桀。然後合於湯。\r\n呂尚三就文王。三入殷。而不能有所明。然後合於文王。此知天命之箝。\r\n故歸之不疑也。非至聖人達奧。不能御世。勞心苦思。不能原事。不悉心\r\n見情。不能成名。材質不惠。不能用兵。忠實無真。不能知人。故忤合之\r\n道。己必自度材能知睿。量長短遠近孰不如。乃可以進。乃可以退。乃可\r\n以縱。乃可以橫。\r\n\r\n\r\n\r\n揣篇第七\r\n\r\n\r\n少饒乏、有餘不足、幾何辨。地形之險易。孰利孰害。謀慮孰長孰短。君\r\n臣之親疏。孰賢孰不肖。與賓客之知睿。孰少孰多。觀天時之禍福。孰吉\r\n孰凶。諸侯之親。孰用孰不用。百姓之心。去就變化。孰安孰危。孰好孰\r\n憎。反側孰便。能知如此者。是謂權量。揣情者。必以其甚喜之時。往而\r\n極其欲也。其有欲也。不能隱其情。必以其甚懼之時。往而極其惡也。其\r\n有惡也。不能隱其情。情欲必失其變。感動而不知其變者。乃且錯其人勿\r\n與語。而更問所親。知其所安。夫情變於內者。形見於外。故常必以其見\r\n者。而知其隱者。此所謂測深揣情。故計國事者。則當審權量。說人主。\r\n則當審揣情。謀慮情欲。必出於此。乃可貴。乃可賤。乃可重。乃可輕。\r\n乃可利。乃可害。乃可成。乃可敗。其數一也。故雖有先王之道。聖智之\r\n謀。非揣情隱匿。無所索之。此謀之大本也。而說之法也。常有事於人。\r\n人莫先事而至。此最難為。故曰。揣情最難。守司言必時其謀慮。故觀蜎\r\n飛蠕動。無不有利害。可以生事美。生事者。幾之勢也。此揣情飾言。成\r\n文章而後論之。\r\n\r\n\r\n\r\n摩篇第八\r\n\r\n\r\n摩之符也。內符者。揣之主也。用之有道。其道必隱。微摩之以其所欲。\r\n測而探之。因符必應。其應也。必有為之。故微而去之。是謂塞窌匿端。\r\n隱貌逃情。而人不知。故成其事而無患。摩之在此。符之在彼。從而應之\r\n。事無不可。古之善摩者。如操鉤而臨深淵。餌而投之。必得魚焉。故曰\r\n主事日成。而人不知。主兵日勝。而人不畏也。聖人謀之於陰。故曰神。\r\n成之於陽。故曰明。所謂主事日成者。積德也。用民安之。不知其所以利\r\n。積善也。而民道之。不知其所以然。而天下比之神明也。主兵日勝者。\r\n常戰於不爭不費。而民不知所以服。不知所以畏。而天下比之神明。其摩\r\n者。有以平。有以正。有以喜。有以怒。有以名。有以行。有以廉。有以\r\n信。有以利。有以卑。平者、靜也。正者、直也。喜者、悅也。怒者、動\r\n也。名者、發也。行者、成也。廉者、潔也。信者、明也。利者、求也。\r\n卑者、諂也。故聖所獨用者。眾人皆有之。然無成功者。其用之非也。故\r\n謀莫難於周密。說莫難於悉聽。事莫難於必成。此三者然後能之。故謀必\r\n欲周密。必擇其所與通者說也。故曰或結而無隙也。夫事成必合於數。故\r\n曰道數與時相偶者也。說者聽。必合於情。故曰情合者聽。故物歸類。抱\r\n薪趨火。燥者先燃。平地注水。濕者先濡。此物類相應於勢。譬猶是也。\r\n此言內符之應。外摩也如是。故曰摩之以其類焉。有不相應者。乃摩之以\r\n其欲焉。有不聽者。故曰獨行之道。夫幾者不晚成。而不抱久而化成。\r\n\r\n\r\n\r\n權篇第九\r\n\r\n\r\n說之者、說之也。說之者、資之也。飾言者、假之也。假之者、益損也。\r\n應對者。利辭也。利辭也。輕論也。成義者。明之也。明之者。符驗也。\r\n難言者。卻論也。卻論者。釣幾也。佞言者。諂而于忠。諛言者。博而于\r\n智。平言者。決而于勇。戚言者。權而于信。靜言者。反而于勝。先意成\r\n欲者諂也。繁稱文辭者博也。策選進謀者權也。縱舍不宜者決也。先分不\r\n足而窒非者反也。故口者。幾關也。所以閉情意也。耳目者。心之佐助也\r\n。所以窺間見姦邪。故曰參調而應。利道而動。故繫言而不亂。翱翔而不\r\n迷。變易而不危者。觀要得理。故無目者。不可示以五色。無耳者。不可\r\n告以五音。故不可以往者。無所開之也。不可以來者。無所受之也。物有\r\n不通者。故不事也。古人有言曰。口可以食。不可以言。言者有諱忌也。\r\n眾口爍金。言有曲故也。人之情。出言則欲聽。舉事則欲成。是故智者不\r\n用其所短。而用愚人之所長。不用其所拙。而用愚人之所工。故不困也。\r\n言其有利者。從其所長也。言其有害者。避其所短也。故介虫之悍也。必\r\n以堅厚。螫蟲之動也。必以毒螫。故禽獸之用。其長而談者。知用其用也\r\n。故曰辭言五。曰病。曰怨。曰憂。曰怒。曰喜。故曰病者。感衰氣而不\r\n神也。怨者。腸絕而無主也。憂者。閉塞而不泄也。怒者。妄動而不治也\r\n。喜者。宣散而無要也。此五者。精則用之。利則行之。故與智者言依於\r\n博。與拙者言依於辨。與辨者言依於要。與貴者言依於勢。與富者言依於\r\n高。與貧者言依於利。與賤者言依於謙。與勇者言依於敢。與過者言依於\r\n銳。此其術也。而人常反之。是故與智者言。將此以明之。與不智者言。\r\n將此以教之。而甚難為也。故言多類。事多變。故終日言。不失其類。故\r\n事不亂。終日不變。而不失其主。故智貴不妄。聽貴聰智貴明。辭貴奇。\r\n\r\n\r\n\r\n謀篇第十\r\n\r\n\r\n為人凡謀有道。必得其所因。以求其情。審得其情。乃立三儀。三儀者曰\r\n上。曰中。曰下。參以立焉以生奇。奇不知其所擁。始於古之所從。故鄭\r\n人之取玉也。載司南之車。為其不惑也。夫度材量能揣情者。亦事之司南\r\n也。故同情而俱相親者。其俱成者也。同欲而相疏者。其偏害者也。同惡\r\n而相親者。其俱害者也。同惡而相疏者。偏害者也。故相益則親。相損則\r\n疏。其數行也。此所以察同異之分類一也。故牆壞於隙。木毀於其節。施\r\n蓋其分也。故變生於事。事生謀。謀生計。計生議。議生說。說生進。進\r\n生退。退生制。因以制於事。故百事一道。而百度一數也。夫仁人輕貨。\r\n不可誘以利。可使出費。勇士輕難。不可懼以患。可使據危。智者達於數\r\n。明於理。不可欺以誠。可示以道理。可使立功。是三才也。故愚者易蔽\r\n也。不肖者易懼也。貪者易誘也。是因事而裁之。故為強者。積於弱也。\r\n有餘者。積於不足也。此其道術行也。故外親而內疏者。說內。內親而外\r\n疏者。說外。故因其疑以變之。因其見以然之。因其說以要之。因其勢以\r\n成之。因其惡以權之。因其患以斥之。摩而恐之。高而動之。微而正之。\r\n符而應之。擁而塞之。亂而惑之。是謂計謀。計謀之用。公不如私。私不\r\n如結。結而無隙者也。正不如奇。奇流而不止者也。故說人主者。必與之\r\n言奇。說人臣者。必與之言私。其身內。其言外者疏。其身外。其言深者\r\n危。無以人之近所不欲。而強之於人。無以人之所不知。而教之於人。人\r\n之有好也。學而順之。人之有惡也。避而諱之。故陰道而陽取之也。故去\r\n之者縱之。縱之者乘之。貌者。不美又不惡。故至情托焉。可知者。可用\r\n也。不可知者。謀者所不用也。故曰。事貴制人。而不貴見制於人。制人\r\n者。握權也。見制於人者。制命也。故聖人之道陰。愚人之道陽。智者事\r\n易。而不智者事難。以此觀之。亡不可以為存。而危不可以為安。然而無\r\n為而貴智矣。智用於眾人之所不能知。而能用於眾人之所不能見。既用見\r\n可否。擇事而為之。所以自為也。見不事。擇事而為之。所以為人也。故\r\n先王之道。陰言有之曰。天地之化。在高與深。聖人之制道。在隱與匿。\r\n非獨忠信仁義也。中正而已矣。道理達於此義之。則可與言。由能得此。\r\n則可與穀遠近之義。\r\n\r\n\r\n\r\n決篇第十一\r\n\r\n為人凡決物。必托於疑者。善其用福。惡其有患。害至於誘也。終無惑偏\r\n有利焉。去其利則不受也。奇之所託。若有利於善者。隱托於惡。則不受\r\n矣。致疏遠。謂疑者本其利善。而決者隱其利善之情。反託之於惡。則不\r\n受其決。更致疏遠矣。故其有使失利。其有使離害者。此事之失。聖人所\r\n以能成其事者有五。有以陽德之者。有以陰賊之者。有以信誠之者。有以\r\n蔽匿之者。有以平素之者。陽勵於一言。陰勵於二言。平素樞機。以用四\r\n者。微而施之。於是度以往事。驗之來事。參之平素。可則決之。公王大\r\n人之事也。危而美名者。可則決之。不用費力而易成者。可則決之。用力\r\n犯勤苦。然而不得已而為之者。則可決之。去患者。可則決之。從福者。\r\n可則決之。故夫決情定疑。萬事之機。以正亂治。決成敗。難為者。故先\r\n王乃用蓍龜者。以自決也。\r\n\r\n\r\n\r\n符言第十二\r\n\r\n\r\n安徐正靜。其被節無不肉。善與而不靜。虛心平意。以待傾損。有主位。\r\n目貴明。耳貴聰。心貴智。以天下之目視者。則無不見。以天下之耳聽者\r\n。則無不聞。以天下之心慮者。則無不知。輻湊並進。則明不可塞。有主\r\n明。德之術。曰勿堅而拒之。許之則防守。拒之則閉塞。高山仰之可極。\r\n深淵度之可測。神明之位術正靜。其莫之極歟。有主德。用賞貴信。用刑\r\n貴正。賞賜貴信。必驗耳目之所見聞。其所不見聞者。莫不闇化矣。誠暢\r\n於天下神明。而況姦者干君。有主賞。一曰天之。二曰地之。三曰人之。\r\n四方上下。左右前後。熒惑之處安在。有主問。心為九竅之治。君為五官\r\n之長。為善者君與之賞。為非者君與之罰。君因其政之所以求因與之。則\r\n不勞。聖人用之。故能賞之。因之循理。固能久長。有主因。人主不可不\r\n周。人主不周。則群臣生亂。家于其無常也。內外不通。安知所開。開閉\r\n不善。不見原也。有主周。一曰長目。二曰飛耳。三曰樹明。千里之外。\r\n隱微之中。是謂洞天下。姦莫不闇變更。有主恭。循名而為。實安而完。\r\n名實相生。反相為情。故曰。名當則生於實。實生於理。理生於名實之德\r\n。德生於和。和生於當。有主名。\r\n\r\n\r\n\r\n轉丸、胠亂、二篇皆亡。\r\n\r\n\r\n\r\n鬼谷子卷下\r\n\r\n\r\n\r\n\r\n鬼谷子的主要著作有《鬼谷子》及《本經陰符七術》。《鬼谷子》側重於\r\n言談辯論技巧，而《本經陰符七術》則集中於養神蓄銳之道。\r\n\r\n《本經陰符七術》之前三篇說明如何充實意誌，涵養精神。後四篇討論如\r\n精神運用於外，如何以內在的心神去處理外在的事物。\r\n\r\n《東周列國誌》中有段關於《陰符》的精彩描寫。當年蘇秦辭鬼谷子下山\r\n得黃金百鎰，黑貂裘衣一件，治車馬僕從，遨游列國，訪求山川地形，人\r\n天下利害之詳。然而如此數年，未有所遇。其時錢財以盡，只得回家。回\r\n老小盡責其之。妻不以其為夫，嫂不以其為叔，母不以其為子。絕望之余\r\n子之臨別贈言﹕「若游說失意，只須熟玩《陰符》一書，自有進益。」於\r\n門探討，務窮其趣，晝夜不息。夜倦欲睡，則引錐刺股，血流滿足。如此\r\n符有悟，乃將列國形勢，細細揣摩，天下之勢，盡在掌中。後又出游列國\r\n、趙。隨之又將六國合縱，共同抗秦，建立不朽功績。\r\n\r\n\r\n\r\n本經陰符七篇\r\n\r\n\r\n\r\n盛神法五龍\r\n\r\n\r\n盛神中有五氣。神為之長。心為之舍。德為之人。養神之所歸諸道。道者\r\n。天地之始。一其紀也。物之所造。天之所生。包宏無形。化氣先天地而\r\n成。莫見其形。莫知其名。謂之神靈。故道者。神明之源。一其化端。是\r\n以德養五氣。心能得一。乃有其術。術者。心氣之道。所由舍者。神乃為\r\n之使。九竅十二舍者。氣之門戶。心之總攝也。生受之天。謂之真人。真\r\n人者。與天為一。而知之者。內修鍊而知之。謂之聖人。聖人者。以類知\r\n之。故人與生一。出於化物。知類在竅。有所疑惑。通於心術。術必有不\r\n通。其通也。五氣得養。務在舍神。此之謂化。化有五氣者。志也。思也\r\n。神也。德也。神其一長也。靜和者養氣。養氣得其和。四者不衰。四邊\r\n威勢。無不為存而舍之。是謂神化。歸於身謂之真人。真人者。同天而合\r\n道。執一而養產萬類。懷天心。施德養。無為以包志慮思意。而行威勢者\r\n也。士者通達之。神盛乃能養志。\r\n\r\n\r\n\r\n養志法靈龜\r\n\r\n\r\n養志者。心氣之思不達也。有所欲志。存而思之。志者。欲之使也。欲多\r\n志則心散。心散則志衰。志衰則思不達也。故心氣一。則欲不偟。欲不偟\r\n。則志意不衰。志意不衰。則思理達矣。理達則和通。和通則亂氣不煩於\r\n胸中。故內以養氣。外以知人。養志則心通矣。知人則分職明矣。將欲用\r\n之於人。必先知其養氣志。知人氣盛衰。而養其氣志。察其所安。以知其\r\n所能。志不養。心氣不固。心氣不固。則思慮不達。思慮不達。則志意不\r\n實。志意不實。則應對不猛。應對不猛。則失志而心氣虛。志失而心氣虛\r\n。則喪其神矣。神喪則髣彿。髣彿則參會不一。養志之始。務在安己。己\r\n安則志意實堅。志意實堅。則威勢不分。神明常固守。乃能分之。\r\n\r\n\r\n\r\n實意法騰蛇\r\n\r\n\r\n實意者。氣之慮也。心欲安靜。慮欲深遠。心安靜則神明榮。慮深遠則計\r\n謀成。神明榮則志不可亂。計謀成則功不可間。意慮定則心遂安。則其所\r\n行不錯。神者得則凝。識氣寄。姦邪得而倚之。詐謀得而惑之。言無由心\r\n矣。故信心術。守真一而不化。待人意慮之交會。聽之候之也。計謀者。\r\n存亡樞機。慮不會則聽不審矣。候之不得。計謀失矣。則意無所信。虛而\r\n無實。無為而求安靜。五臟和通。六腑精神魂魄固守不動。乃能內視反聽\r\n。定志思之。大虛待。神往來。以觀天地開闢。知萬物所造化。見陰陽之\r\n終始。原人事之政理。不出戶而知天下。不窺牖而見天道。不見而命。不\r\n行而至。是謂道知。以通神明。應於無方。而神宿矣。\r\n\r\n\r\n\r\n分威法伏熊\r\n\r\n\r\n分威者。神之覆也。故靜固志意。神歸其舍。則威覆盛矣。威覆盛則內實\r\n堅。內實堅則莫當。莫當則能以分人之威。而動其勢如其天。以實取虛。\r\n以有取無。若以鎰稱珠。故動者必隨。唱者必和。撓其一指。觀其餘次。\r\n動變見形。無能間者。審於唱和。以間見間。動變明而威可分。將欲動變\r\n。必先養志伏意以視間。知其固實者。自養也。讓己者。養人也。故神存\r\n兵亡。乃為之形勢。\r\n\r\n\r\n\r\n散勢法鷙鳥\r\n\r\n\r\n散勢者。神之使也。用之必循間而動。威肅內盛。推間而行之則勢散。夫\r\n散勢者。心虛志溢。意失威勢。精神不專。其言外而多變。故觀其志意為\r\n度數。乃以揣說圖事。盡圓方。齊長短。無則不散勢。散勢者。待間而動\r\n。動勢分矣。故善思間者。必內精五氣。外視虛實。動而不失分散之實。\r\n動則隨其志意。知其計謀。勢者。利害之決。權變之威。勢敗者。不以神\r\n肅察也。\r\n\r\n\r\n\r\n轉圖法猛獸\r\n\r\n\r\n轉圓者。無窮之計。無窮者。必有聖人之心。以原不測之智。以不測之智\r\n而通心術。而神道混沌為一。以變論萬義類。說義無窮。智略計謀。各有\r\n形容。或圓或方。或陰或陽。或吉或凶。事類不同。故聖人懷此之用。轉\r\n圓而求其合。故興造化者。為始動作。無不包大道。以觀神明之域。天地\r\n無極。人事無窮。各以成其類。見其計謀。必知其吉凶成敗之所終也。轉\r\n圓者。或轉而吉。或轉而凶。聖人以道先知存亡。乃知轉圓而從方。圓者\r\n。所以合語。方者。所以錯事。轉化者。所以觀計謀。接物者。所以觀進\r\n退之意。皆見其會。乃為要結。以接其說也。\r\n\r\n\r\n\r\n損悅法靈蓍\r\n\r\n\r\n損兌者。幾危之決也。事有適然。物有成敗。幾危之動。不可不察。故聖\r\n人以無為待有德。言察辭。合於事。兌者。知之也。損者。行之也。損之\r\n說之。物有不可者。聖人不為辭也。故智者不以言失人之言。故辭不煩而\r\n心不虛。志不亂而意不邪。當其難易。而後為之謀。自然之道以為實。圓\r\n者不行。方者不止。是謂大功。益之損之。皆為之辭。用分威散勢之權。\r\n以見其兌威。其機危乃為之決。故善損兌者。譬若決水於千仞之堤。轉圓\r\n石於萬仞之谿。持樞。持樞謂春生夏長。秋收冬藏。天之正也。不可干而\r\n逆之。逆之者。雖成必敗。故人君亦有天樞。生養成藏。亦復不別。干而\r\n逆之。逆之雖盛必衰。此天道人君之大綱也。中經。中經。謂振窮趨急。\r\n施之能言厚德之人。救物執窮者。不忘恩也。能言者。儔善博惠。施德者\r\n依道。而救拘執者。養使小人。蓋士當世異時。或當因免闐坑。或當伐害\r\n能言。或當破德為雄。或當抑拘成罪。或當戚戚自善。或當敗敗自立。故\r\n道貴制人。不貴制於人也。制人者握權。制於人者失命。是以見形為容。\r\n象體為貌。聞聲和音。解仇鬥郤。綴去卻語。攝心守義。本經記事者紀道\r\n數。其變要在持樞中經。見形為容。象體為貌者。謂爻為之生也。可以影\r\n響形容象貌而得之也。有守之人。目不視非。耳不聽邪。言必詩書。行不\r\n僻淫。以道為形。以聽為容。貌莊色溫。不可象貌而得也。如是隱情塞郤\r\n而去之。聞聲和音。謂聲氣不同。則恩受不接。故商角不二合。徵羽不相\r\n配。能為四聲主者。其唯宮乎。故音不和。則不悲不是。以聲散傷醜害者\r\n。言必逆於耳也。雖有美行盛譽。不可比目合翼相須也。此乃氣不合。音\r\n不調者也。解仇鬥郤。謂解羸微之仇。鬥郤者。鬥強也。強郤既鬥。稱勝\r\n者高其功。盛其勢。弱者哀其負。傷其卑。行其名。恥其宗。故勝者。鬥\r\n其功勢。苟進而不知退。弱者聞哀其負。見其傷。則強大力倍。死而是也\r\n。郤無極大。禦無強大。則皆可脅而并。綴去者。謂綴己之繫。言使有餘\r\n思也。故接貞信者稱其行。厲其志。言可為可復。會之期喜。以他人之庶\r\n。引驗以結往。明疑疑而去之。卻語者。察伺短也。故多必有數短之處。\r\n識其短驗之。動以忌諱。示以時禁。然後結以安其心。收語蓋藏而卻之。\r\n\r\n無見己之所不能於多方之人。攝心者。謂逢好學伎術者。則為之稱遠。方\r\n驗之。驚以奇怪。人繫其心於己。效之於驗。驗去亂其前。吾歸誠於己。\r\n遭淫色酒者。為之術音樂。動之以為必死。生日少之憂。喜以自所不見之\r\n事。終可以觀漫瀾之命。使有後會。守義者。謂守以人義。探心在內以合\r\n也。探心深得其主也。從外制內。事有繫由而隨也。故小人比人。則左道\r\n而用之。至能敗家奪國。非賢智。不能守家以義。不能守國以道。聖人所\r\n貴道微妙者。誠以其可以轉危為安。救亡使存也。\r\n\r\n\r\n\r\n\r\n\r\n\r\n\r\nGong Sun Long Zi (Thought Of Gong Sun Long Zi)\r\n\r\nby Gong Sun Long\r\n\r\n\r\nThe original Chinese:\r\n\r\n公孫龍子\r\n\r\n\r\n公孫龍\r\n\r\n\r\n\r\n〔跡府〕\r\n\r\n公孫龍，六國時辯士也。疾名實之散亂，因資材之所長，為「守白」之論\r\n。假物取譬，以「守白」辯，謂白馬為非馬也。白馬為非馬者：言白，所\r\n以名色；言馬，所以名形也。色非形，形非色也。夫言色，則形不當與；\r\n言形，則色不宜從。今合以為物，非也。如求白馬於廄中，無有，而有驪\r\n色之馬；然不可以應有白馬也。不可以應有白馬，則所求之馬亡矣，亡則\r\n白馬竟穿曰：「素聞先生高誼，願為弟子久；但不取先生以白馬為非馬耳\r\n。請去此術，則穿請為弟子」。龍曰：「先生之言悖！龍之所以為名者，\r\n乃以白馬之論爾。今使龍去之，則無以教焉。且欲師之者，以智與學不如\r\n也。今使龍去之，此先教而後師之也。先教而後師之者，悖。且白馬非馬\r\n，乃仲尼之所取。龍聞楚王張繁弱之弓，載忘歸之矣，以射蛟兕於雲夢之\r\n圃。而喪其弓，左右請求之，王曰：『止！楚王遺弓，楚人得之，又何求\r\n焉？』仲尼聞之曰：『楚王仁義而未遂也。亦曰丑　公孫龍，趙平原君之\r\n客也。孔穿，孔子之葉也。穿與龍會，穿謂龍曰：「臣居魯，側聞下風，\r\n高先生之智，說先生之行，願受業之日久矣，乃今得見。然所不取先生者\r\n，獨不取先生之以白馬為非馬耳。請去白馬非馬之學，穿請為弟子。」公\r\n孫龍曰：「先生之言，悖！龍之學，以白馬為非馬著也。使龍去之，則龍\r\n無以教。無以教，而乃學於龍也者，悖。且夫欲學於龍者，以智與學焉為\r\n不逮也。今教龍去白馬非馬，是先教而後師之也。先教而後師之，不可。\r\n先生之所以教龍者，似齊王之謂尹文也。齊王之謂尹文曰：『寡人甚好士\r\n，以齊國無士何也？』尹文曰：『願聞大王之所謂士者』齊王無以應。尹\r\n文曰：『今有人於此，事君則忠，事親則孝，交友則信，處鄉則順。有此\r\n四行，可謂士乎？』齊王曰：『善！此真吾所謂士也。』尹文曰：『王得\r\n此人，肯以為臣乎？』王曰：『所願而不可得也。』是時，齊王好勇，於\r\n是尹文曰：『使此人廣庭大眾之中，見侵侮而終不敢鬥，王將以為臣乎？\r\n』王曰：『鉅士也，見侮而不鬥，辱也。辱，則寡人不以為臣矣。』尹文\r\n曰：『唯見辱而不鬥，未失其四行也。是人未失其四行，其所以為士也。\r\n然而王一以為臣，一不以為臣，則向之所謂士者，乃非士乎？』齊王無以\r\n應。尹文曰：『今有人君，將理其國，人有非，則非之。無非，則亦非之\r\n。有功，則賞之。無功，則亦賞之。而怨人之不理也，可乎？』齊王曰：\r\n『不可。』尹文曰：『臣竊觀下吏之理齊，其方若此矣。』王曰：『寡人\r\n理國，信若先生之言，人雖不理，寡人不敢怨也。意未至然與？』尹文曰\r\n：『言之，敢無說乎？王之令曰：殺人者死，傷人者刑。人有畏王之令者\r\n，見侮而終不敢鬥，是全王之令也。而王曰：見侮而不敢鬥者，辱也。謂\r\n之辱，非之也。無非，而王辱之，故因除籍不以為臣也。不以為臣者，罰\r\n之也。此無罪而王罰之也。且王辱不敢鬥者，必榮敢鬥者也。榮敢鬥者是\r\n而王是之，必以為臣矣。必以為臣者，賞之也。彼無功而王賞之。王之所\r\n賞，吏之所誅也。上之所是，而法之所非也。賞罰是非，相與四謬，雖十\r\n黃帝，不能理也。』齊王無以應焉。故龍以子之言有似齊王。子知難白馬\r\n之非馬，不知所以難之說。以此猶知好士之名，而不知察士之類。」\r\n\r\n\r\n\r\n〔白馬論〕\r\n\r\n「白馬非馬，可乎？」曰：「可。」曰：「何哉？」曰：「馬者，所以命\r\n形也。白者，所以命色也。命色者，非命形也，故曰白馬非馬。」\r\n\r\n曰：「有白馬，不可謂無馬也。不可謂無馬者，非馬也？有白馬為有馬，\r\n白之非馬，何也？」\r\n\r\n曰：「求馬，黃、黑馬皆可致。求白馬，黃、黑馬不可致。使白馬乃馬也\r\n，是所求一也，所求一者，白者不異馬也。所求不異，如黃、黑馬有可有\r\n不可，何也？可與不可其相非明。故黃、黑馬一也，而可以應有馬，而不\r\n可以應有白馬，是白馬之非馬審矣。」\r\n\r\n曰：「以馬之有色為非馬，天下非有無色之馬也。天下無馬，可乎？」\r\n\r\n曰：「馬固有色，故有白馬。使馬無色，有馬如已耳，安取白馬？故白者\r\n非馬也。白馬者，馬與白也；馬與白馬也，故曰：白馬非馬也。」\r\n\r\n曰：「馬未與白為馬，白未與馬為白。合馬與白，復名白馬，是相與以不\r\n相與為名，未可。故曰：白馬非馬，未可。」\r\n\r\n曰：「以有白馬為有馬，謂有白馬為有黃馬，可乎？」曰：「未可。」曰\r\n：「以有馬為異有黃馬，是異黃馬於馬也。異黃馬於馬，是以黃馬為非馬\r\n。以黃馬為非馬，而以白馬為有馬；此飛者入池，而棺槨異處；此天下之\r\n悖言亂辭也。」\r\n\r\n曰：「有白馬，不可謂無馬者，離白之謂也。是離者有白馬不可謂有馬也\r\n。故所以為有馬者，獨以馬為有馬耳，非有白馬為有馬。故其為有馬也，\r\n不可以謂馬馬也。」\r\n\r\n曰：「白者不定所白，忘之而可也。白馬者，言定所白也。定所白者，非\r\n白也。馬者無去取於色，故黃、黑皆所以應。白馬者，有去取於色，黃、\r\n黑馬皆所以色去，故唯白馬獨可以應耳。無去者非有去也。故曰：白馬非\r\n馬。」\r\n\r\n\r\n\r\n〔指物論〕\r\n\r\n物莫非指，而指非指。天下無指，物無可以謂物。非指者，天下而物，可\r\n謂指乎？\r\n\r\n指也者，天下之所無也。物也者，天下之所有也。以天下之所有，為天下\r\n之所無，未可。\r\n\r\n天下無指，而物不可謂指也。不可謂指者。非指也。\r\n\r\n非指者，物莫非指也。\r\n\r\n天下無指，而物不可謂指者，非有非指也。非有非指者，物莫非指也。物\r\n莫非指者，而指非指也。天下無指者，生於物之各有名，不為指也。不為\r\n指而謂之指，是兼不為指。以有不為指之無不為指，未可。且指者，天下\r\n之所兼。\r\n\r\n天下無指者，物不可謂無指也。不可謂無指者，非有非指也。非有非指者\r\n，物莫非指，指非非指也。指與物，非指也。使天下無物指，誰徑謂非指\r\n？天下無物，誰徑謂指？天下有指，無物指，誰徑謂非指？徑謂無物非指\r\n？且夫指固自為非指，奚待於物，而乃與為指？\r\n\r\n\r\n\r\n〔通變論〕\r\n\r\n曰：「二有一乎？」曰：「二無一。」\r\n曰：「二有右乎？」\r\n曰：「二無右。」\r\n曰：「二有左乎？」\r\n曰：「二無左。」\r\n曰：「右可謂二乎？」\r\n曰：「不可。」\r\n曰：「左可謂二乎」\r\n曰：「不可。」\r\n曰：「左與右可謂二乎？」\r\n曰：「可。」\r\n曰：「謂變非不變，可乎？」\r\n曰：「可。」\r\n曰：「右有與，可謂變乎？」\r\n曰：「可。」\r\n曰：「變隻？」\r\n曰：「右」\r\n曰：「右苟變，安可謂右？苟不變，安可謂變？」\r\n曰：「二苟無左又無右，二者左與右奈何？羊合牛非馬，牛合羊非雞。」\r\n曰：「何哉？」\r\n曰：「羊與牛唯異，羊有齒，牛無齒。而羊牛之非羊也，之非牛也，未可\r\n。是不俱有，而或類焉。」\r\n\r\n「羊有角、牛有角。牛之而羊也；羊之而牛也，未可。是俱有，而類之不\r\n同也。」\r\n\r\n「羊牛有角，馬無角；馬有尾，羊牛無尾。故曰：羊合牛非馬也。非馬者\r\n，無馬也。無馬者，羊不二，牛不二，而羊牛二。是而羊，而牛，非馬，\r\n可也。」\r\n\r\n「若舉而以是；猶類之不同。若左右猶是舉。」\r\n\r\n「牛羊有毛，雞有羽。謂雞足，一。數雞足，二。二而一，故三。謂牛羊\r\n足，一。數足，四。四而一，故五。牛、羊足五，雞足三。故曰：牛合羊\r\n非雞。非有以非雞也。\r\n\r\n「與馬以雞，寧馬。材，不材，其無以類審矣。舉是亂名，是謂狂舉。」\r\n\r\n曰：「他辯。」\r\n曰：「青以白非黃，白以青非碧。」\r\n曰：「何哉？」\r\n曰：「青白不相與而相與，反而對也。不相鄰而相鄰，不害其方也。不害\r\n其方者，反而對。各當其所，左右不驪。」\r\n\r\n「故一於青不可，一於白不可。惡乎其有黃矣哉？黃其正矣，是正舉也。\r\n其有君臣之於國焉，故強壽矣。」\r\n\r\n「而且青驪乎白，而白不勝也。白足之勝矣，而不勝，是木賊金也。木賊\r\n金者碧，碧則非正舉矣。」\r\n\r\n「青白不相與而相與，不相勝，則兩明也。爭而明，其色碧也。」\r\n\r\n「與其碧，寧黃。黃，其馬也。其與類乎，碧其雞也，其與暴乎。」\r\n\r\n「暴則君臣爭而兩明也。兩明者，昏不明，非正舉也。」\r\n\r\n「非正舉者，名實無當，驪色章焉，故曰：兩明也。兩明而道喪，其無有\r\n以正焉。」\r\n\r\n\r\n\r\n　〔堅白論〕\r\n\r\n「堅、白、石、三，可乎？」\r\n曰：「不可。」\r\n曰：「二可乎？」\r\n曰：「可。」\r\n曰：「何哉？」\r\n曰：「無堅得白，其舉也二；無白得堅，其舉也二。」\r\n曰：「得其所白，不可謂無白。得其所堅，不可謂無堅。而之石也，之於\r\n然，非三也？」\r\n\r\n曰：「視不得其所堅，而得其所白者，無堅也。拊不得其所白，而得其所\r\n堅。得其堅也，無白。」\r\n\r\n曰：「天下無白，不可以視石。天下無堅，不可以謂石。堅白石不相外，\r\n藏三，可乎？」\r\n\r\n曰：「有自藏也，非藏而藏也。」\r\n曰：「其白也，其堅也，而石必得以相盛盈，其自藏奈何？」\r\n曰：「得其白，得其堅，見與不見離。不見離，一一不相盈，故離。離也\r\n者，藏也。」\r\n\r\n曰：「石之白，石之堅，見與不見，二與三，若廣修而相盈也，其非舉乎\r\n。」\r\n\r\n曰：「物白焉，不定其所白。物堅焉，不定其所堅。不定者兼，惡乎其石\r\n也？」\r\n\r\n曰：「循石，非彼無石，非石無所取乎白。（堅、白）石不相離者固乎。\r\n然其無已。」\r\n\r\n曰：「於石一也，堅白二也，而在於石。故有知焉；有不知焉，有見焉，\r\n有不見焉。故知與不知相與離，見與不見相與藏。藏故，孰謂之不離？」\r\n\r\n曰：「目不能堅，手不能白。不可謂無堅，不可謂無白。其異任也，其無\r\n以代也。堅白域於石，惡乎離？」\r\n\r\n曰：「堅未與石為堅，而物兼。未與物為兼，而堅必堅─其不堅石、物而\r\n堅。天下未有若堅而堅藏。」\r\n\r\n「白固不能自白，惡能白石物乎？若白者必白，則不白物而白焉，黃黑與\r\n之然。」\r\n\r\n「石其無有，惡取堅白石乎？故離也。離也者，因是。」\r\n\r\n「力與知，果不若因是。且猶白以目見，目以火見，而火不見。則火與目\r\n不見而神見。神不見，而見離。」\r\n\r\n「堅以手，而手以捶，是捶與手知而不知。而神與不知。神乎，是之謂離\r\n焉。」\r\n\r\n「離也者天下，故獨而正。」\r\n\r\n\r\n\r\n〔名實論〕\r\n\r\n天地與其所產焉，物也。物以物其所物而不過焉，實也。\r\n實以實其所實而不曠焉，位也。\r\n出其所位，非位。位其所位，正也。\r\n以其所正，正其所不正，疑其所正。\r\n其正者，正其所實也。正其所實者，正其名也。\r\n其名正，則唯乎其彼此焉。\r\n謂彼而彼不唯乎彼，則彼謂不行；謂此而此不唯乎此，則此謂不行。\r\n其以當，不當也；不當而當，亂也。\r\n故彼彼當乎彼，則唯乎彼，其謂行彼；此此當乎此，則唯乎此，其謂行此\r\n。\r\n\r\n其以當而當，以當而當，正也。\r\n故彼彼止於彼，此此止於此，可；彼此而彼且此，此彼而此且彼，不可。\r\n夫名，實謂也。知此之非此也，知此之不在此也，則不謂也。知彼之非彼\r\n也，知彼之不在彼也，則不謂也。\r\n至矣哉！古之明王。審其名實，甚其所謂。至矣哉！古之明王。\r\n\r\n\r\n\r\n\r\n\r\n\r\n\r\nRen Wu Zhi (People Recodes)\r\n\r\nby Liu Shao\r\n\r\n\r\nThe original Chinese:\r\n\r\n人物志\r\n\r\n\r\n劉邵\r\n\r\n\r\n\r\n〈自序〉\r\n\r\n\r\n夫聖賢之所美，莫美乎聰明；聰明之所貴，莫貴乎知人。知人誠智，而庶\r\n績之業興矣。是以，聖人著爻象則立君子小人之辭，敘《詩》志則別風俗\r\n雅正之業樂》則考六藝祇庸之德，躬南面則授俊逸相之材，皆所以達眾善\r\n而成天功天功既成，則並受名譽。是以，堯以克明俊德為稱，舜以登庸二\r\n八為之賢為名，文王以舉渭濱之叟為貴。由此論之，聖人興德，孰不勞聰\r\n明於任使者哉！是故，仲尼不試無所援升，猶序門人以為四科，泛論眾材\r\n以辨三等。人之德，尚德以勸庶幾之論。訓六蔽以戒偏材之失，思狂狷以\r\n通拘抗之材以明為似之難保。又曰：察其所安，觀其所由，以知居止之行\r\n。人物之察是以敢依聖訓，志序人物，庶以補綴遺忘；惟博識君子，裁覽\r\n其義焉。\r\n\r\n\r\n\r\n〈九徵〉\r\n\r\n\r\n蓋人物之本，出乎情性。情性之理，甚微而玄；非聖人之察，其孰能究之\r\n哉？\r\n凡有血氣者，莫不含元一以為質，稟陰陽以立性，體五行而著形。苟有形\r\n質，猶可即而求之。凡人之質量，中和最貴矣。中和之質，必平淡無味；\r\n故能調成五材，變化應節。是故，觀人察質，必先察其平淡，而後求其聰\r\n明。聰明者，陰陽之精。陰陽清和，則中睿外明；聖人淳耀，能兼二美。\r\n\r\n知微知章，自非聖人，莫能兩遂。故明白之士，達動之機，而暗於玄機；\r\n玄慮之人，識靜之原，而困於速捷。猶火日外照，不能內見；金水內映，\r\n不能外光。二者之義，蓋陰陽之別也。若量其材質，稽諸五物；五物\r\n之徵，亦各著於厥體矣。其在體也：木骨、金筋、火氣、土肌、水血，五\r\n物之象也。五物之實，各有所濟。是故：\r\n骨植而柔者，謂之弘毅；弘毅也者，仁之質也。\r\n氣清而朗者，謂之文理；文理也者，禮之本也。\r\n體端而實者，謂之貞固；貞固也者，信之基也。\r\n筋勁而精者，謂之勇敢；勇敢也者，義之決也。\r\n色平而暢者，謂之通微；通微也者，智之原也。\r\n五質琠吽A故謂之五常矣。\r\n五常之別，列為五德。是故：\r\n溫直而擾毅，木之德也。\r\n剛塞而弘毅，金之德也。\r\n愿恭而理敬，水之德也。\r\n寬栗而柔立，土之德也。\r\n簡暢而明砭，火之德也。\r\n\r\n\r\n雖體變無窮，猶依乎五質。故其剛、柔、明、暢、貞固之徵，著乎形容，\r\n見乎聲色，發乎情味，各如其象。\r\n\r\n故心質亮直，其儀勁固；心質休決；其儀進猛；心質平理，其儀安閑。夫\r\n儀動成容，各有態度：直容之動，矯矯行行；休容之動，業業蹌蹌；德容\r\n之動，顒顒卬卬。夫容之動作，發乎心氣；心氣之徵，則聲變是也。夫氣\r\n合成聲，聲應律呂：有和平之聲，有清暢之聲，有回衍之聲。夫聲暢於氣\r\n，則實存貌色；故：誠仁，必有溫柔之色；誠勇，必有矜奮之色；誠智，\r\n必有明達之色。\r\n\r\n\r\n夫色見於貌，所謂徵神。徵神見貌，則情發於目。故仁目之精，愨然以端\r\n；勇膽之精，曄然以彊；然皆偏至之材，以勝體為質者也。故勝質不精，\r\n則其事不遂。是故，直而不柔則木，勁而不精則力，固而不端則愚，氣而\r\n不清則越，暢而不平則蕩。是故，中庸之質，異於此類：五常既備，包以\r\n澹味，五質內充，五精外章。是以，目彩五暉之光也。\r\n\r\n故曰：物生有形，形有神精；能知精神，則窮理盡性。性之所盡，九質之\r\n徵也。\r\n然則：平陂之質在於神，明暗之實在於精，勇怯之勢在於筋，彊弱之植在\r\n於骨，躁靜之決在於氣，慘懌之情在於色，衰正之形在於儀，態度之動在\r\n於容，緩急之狀在於言。其為人也：質素平澹，中叡外朗，筋勁植固，聲\r\n清色懌，儀正容直，則九徵皆至，則純粹之德也。九徵有違，則偏雜之材\r\n也。（九徵所在）\r\n\r\n三度不同，其德異稱。故偏至之材，以材自名；兼材之人，以德為目；兼\r\n德之人，更為美號。是故：兼德而至，謂之中庸；中庸也者，聖人之目也\r\n。具體而微，謂之德行；德行也者，大雅之稱也。一至，謂之偏材；偏材\r\n，小雅之質也。一徵，謂之依似；依似，亂德之類也。一至一違，謂之間\r\n雜；間雜，無琱坐H也。無琚B依似，皆風人末流；末流之質，不可勝論\r\n，是以略而不概也。\r\n\r\n\r\n\r\n〈體別〉\r\n\r\n\r\n夫中庸之德，其質無名。故鹹而不鹼，淡而不□ ，質而不縵，文而不繢；\r\n能威能懷，能辨能訥；變化無方，以達為節。是以抗者過之，而拘者不逮\r\n。\r\n\r\n夫拘抗違中，故善有所章，而理有所失。是故：厲直剛毅，材在矯正，失\r\n在激訐。柔順安恕，每在寬容，失在少決。雄悍傑健，任在膽烈，失在多\r\n忌。精良畏慎，善在恭謹，失在多疑。彊楷堅勁，用在楨幹，失在專固。\r\n論辨理繹，能在釋結，失在流宕。普博周給，弘在覆裕，失在溷濁。清介\r\n廉潔，節在儉固，失在拘扃。休動磊落，業在攀躋，失在疏越。沉靜機密\r\n，精在玄微，失在遲緩。樸露徑盡，質在中誠，失在不微。多智韜情，權\r\n在譎略，失在依違。\r\n\r\n及其進德之日，不止揆中庸，以戒其材之拘抗；而指人之所短，以益其失\r\n；猶晉楚帶劍，遞相詭反也。是故：\r\n\r\n彊毅之人，狠剛不和，不戒其彊之搪突，而以順為撓，厲其抗；是故，可\r\n以立法，難與入微。\r\n\r\n柔順之人，緩心寬斷，不戒其事之不攝，而以抗為劌，安其舒；是故，可\r\n與循常，難與權疑。\r\n雄悍之人，氣奮勇決，不戒其勇之毀跌，而以順為恇，竭其勢；是故，可\r\n與涉難，難與居約。\r\n懼慎之人，畏患多忌，不戒其懦於為義，而以勇為狎，增其疑；是故，可\r\n與保全，難與立節。\r\n凌楷之人，秉意勁特，不戒其情之固護，而以辨為偽，彊其專；是故，可\r\n以持正，難與附眾。\r\n辨博之人，論理贍給，不戒其辭之汎濫，而以楷為繫，遂其流；是故，可\r\n與汎序，難與立約。\r\n弘普之人，意愛周洽，不戒其交之溷雜，而以介為狷，廣其濁；是故，可\r\n以撫眾，難與厲俗。\r\n狷介之人，砭清激濁，不戒其道之隘狹，而以普為穢，益其拘；是故，可\r\n與守節，難以變通。\r\n修動之人，志慕超越，不戒其意之大猥，而以靜為滯，果其銳；是故，可\r\n以進趨，難與持後。\r\n沉靜之人，道思迴復，不戒其靜之遲後，而以動為疏，美其懦；是故，可\r\n與深慮，難與捷速。\r\n樸露之人，中疑實□，不戒其實之野直，而以譎為誕，露其誠；是故，可\r\n與立信，難與消息。\r\n韜譎之人，原度取容，不戒其術之離正，而以盡為愚，貴其虛；是故，可\r\n與讚善，難與矯違。\r\n\r\n夫學所以成材也，疏所以推情也；偏材之性，不可移轉矣。雖教之以學，\r\n材成而隨之以失；雖訓之以恕，推情各從其心。信者逆信，詐者逆詐；故\r\n學不道，恕不周物；此偏材之益失也。\r\n\r\n\r\n\r\n〈流業〉\r\n\r\n\r\n蓋人流之業，十有二焉：有清節家，有法家，有術家，有國體，有器能，\r\n有臧否，有伎倆，有智意，有文章，有儒學，有口辨，有雄傑。\r\n\r\n若夫德行高妙，容止可法，是謂清節之家，延陵、晏嬰是也。\r\n建法立制，彊國富人，是謂法家，管仲、商鞅是也。\r\n思通道化，策謀奇妙，是謂術家，范蠡、張良是也。\r\n兼有三材，三材皆備，其德足以厲風俗，其法足以正天下，其術足以謀廟\r\n勝，是謂國體，伊尹、呂望是也。\r\n兼有三材，三材皆微，其德足以率一國，其法足以正鄉邑，其術足以權事\r\n宜，是謂器能，子產、西門豹是也。\r\n兼有三材之別，各有一流。\r\n清節之流，不能弘恕，好尚譏訶，分別是非，是謂臧否，子夏之徒是也。\r\n法家之流，不能創思圖遠，而能受一官之任，錯意施巧，是謂伎倆，長敞\r\n、趙廣漢是也。\r\n術家之流，不能創制垂則，而能遭變用權，權智有餘，公正不足，是謂智\r\n意，陳平、韓安國是也。\r\n凡此八業，皆以三材為本。故雖波流分別，皆為輕事之材也。\r\n\r\n能屬文著述，是謂文章，司馬遷、班固是也。\r\n能傳聖人之業，而不能幹事施政，是謂儒學，毛公、貫公是也。\r\n辯不入道，而應對資給，是謂口辯，樂毅、曹丘生是也。\r\n膽力絕眾，才略過人，是謂驍雄，白起、韓信是也。\r\n凡此十二材，皆人臣之任也。\r\n主德不預焉？主德者，聰明平淡，達眾材而不以事自任者也。\r\n是故，主道立，則十二材各得其任也：\r\n清節之德，師氏之任也。法家之材，司寇之任也。術家之材，三孤之任也\r\n。\r\n三材純備，三公之任也。三材而微，冢宰之任也。\r\n臧否之材，師氏之佐也。\r\n智意之材，冢宰之佐也。\r\n伎倆之材，司空之任也。\r\n儒學之材，安民之任也。\r\n文章之材，國史之任也。\r\n辯給之材，行人之任也。\r\n驍雄之材，將帥之任也。\r\n是謂主道得而臣道序，官不易方，而太平用成。若道不平淡，與一材同好\r\n，則一材處權，而眾材失任矣。\r\n\r\n\r\n\r\n〈材理〉\r\n\r\n\r\n夫建事立義，莫不須理而定；及其論難，鮮能定之。夫何故哉？蓋理多品\r\n而人異也。夫理多品則難通，人材異則情詭；情詭難通，則理失而事違也\r\n。\r\n\r\n夫理有四部，明有四家，情有九偏，流有七似，說有三失，難有六構，通\r\n有八能。\r\n\r\n若夫天地氣化，盈氣損益，道之理也。法制正事，事之理也。禮教宜適，\r\n義之理也。人情樞機，情之理也。\r\n四理不同，其於才也，須明而章，明待質而行。是故，質於理合，合而有\r\n明，明足見理，理足成家。是故，質性平淡，思心玄微，能通自然，道理\r\n之家也；質性警徹，權略機捷，能理煩速，事理之家也；質性和平，能論\r\n禮教，辯其得失，義禮之家也；質性機解，推情原意，能適其變，情理之\r\n家也。\r\n四家之明既異，而有九偏之情；以性犯明，各有得失：\r\n剛略之人，不能理微；故其論大體則弘博而高遠，歷纖理則宕往而疏越。\r\n抗厲之人，不能迴撓；論法直則括處而公正，說變通則否戾而不入。\r\n堅勁之人，好攻其事實；指機理則穎灼而徹盡，涉大道則徑露而單持。\r\n辯給之人，辭煩而意銳；推人事則精識而窮理，即大義則恢愕而不周。\r\n浮沉之人，不能沉思，序疏數則豁達而傲博，立事要則爁炎而不定。\r\n淺解之人，不能深難；聽辯說則擬鍔而愉悅，審精理則掉轉而無根。\r\n寬恕之人，不能速捷；論仁義則弘詳而長雅，趨時務則遲緩而不及。\r\n溫柔之人，力不休彊；味道則順適而和暢，擬疑難則濡懦而不盡。\r\n好奇之人，橫逸而求異；造權譎則倜儻而瑰壯，案清道則詭常而恢迂。\r\n所謂性有九偏，各從其心之所可以為理。\r\n\r\n若乃性不精暢，則流有七似：\r\n有漫談陳說，似有流行者。\r\n有理少多端，似若博意者。\r\n有迴說合意，似若讚解者。\r\n有處後持長，從眾所安，似能聽斷者。\r\n有避難不應，似若有餘，而實不知者。\r\n有慕通口解，似悅而不懌者。\r\n有因勝情失，窮而稱妙，跌則掎蹠，實求兩解，似理不可屈者。\r\n凡此七似，眾人之所惑也。\r\n\r\n夫辯，有理勝，有辭勝。理勝者，正白黑以廣論，釋微妙而通之。辭勝者\r\n，破正理以求異，求異則正失矣。夫九偏之材，有同、有反、有雜。同則\r\n相解，反則相非，雜則相恢。故善接論者，度所長而論之；歷之不動則不\r\n說也，傍無聽達則不難也。不善接論者，說之以雜、反；說之以雜、反，\r\n則不入矣。善喻者，以一言明數事；不善喻者，百言不明一意；百言不明\r\n一意，則不聽也。是說之三失也。\r\n\r\n善難者，務釋事本；不善難者，舍本而理末。舍本而理末，則辭構矣。\r\n善攻彊者，下其盛銳，扶其本指以漸攻之；不善攻彊者，引其誤辭以挫其\r\n銳意。挫其銳意，則氣構矣。\r\n善躡失者，指其所跌；不善躡失者，因屈而抵其性。因屈而抵其性，則怨\r\n構矣。\r\n或常所思求，久乃得之，倉卒諭人；人不速知，則以為難諭。以為難諭，\r\n則忿構矣。\r\n夫盛難之時，其誤難迫；故善難者，徵之使還。不善難者，凌而激之，雖\r\n欲顧藉，其勢無由。其勢無由，則妄構矣。\r\n凡人心有所思，則耳且不能聽，是故並思俱說，競相制止，欲人之聽己。\r\n人亦以其方思之故，不了己意，則以為不解。人情莫不諱不解，諱不解則\r\n怒構矣。\r\n凡此六構，變之所由興矣。然雖有變構，猶有所得；若說而不難，各陳所\r\n見，則莫知所由矣。\r\n\r\n由此論之，談而定理者眇矣。必也：聰能聽序，思能造端，明能見機，辭\r\n能辯意，捷能攝失，守能待攻，攻能奪守，奪能易予。兼此八者，然後乃\r\n能通於天下之理，通於天下之理，則能通人矣。不能兼有八美，適有一能\r\n，則所達者偏，而所有異目矣。是故：\r\n聰能聽序，謂之名物之材。\r\n思能造端，謂之構架之材。\r\n明能見機，謂之達識之材。\r\n辭能辯意，謂之贍給之材。\r\n捷能攝失，謂之權捷之材。\r\n守能待攻，謂之持論之材。\r\n攻能奪守，謂之推徹之材。\r\n奪能易予，謂之貿說之材。\r\n通材之人，既兼此八材，行之以道，與通人言，則同解而心喻；與眾人之\r\n言，則察色而順性。雖明包眾理，不以尚人；聰叡資給，不以先人。善言\r\n出己，理足則止；鄙誤在人，過而不迫。寫人之所懷，扶人之所能。不以\r\n事類犯人之所婟，不以言例及己之所長。說直說變，無所畏惡。采蟲聲之\r\n善音，贊愚人之偶得。奪與有宜，去就不留。方其盛氣，折謝不吝；方其\r\n勝難，勝而不矜；心平志諭，無士無莫，期於得道而已矣，是可與論經世\r\n而理物也。\r\n\r\n\r\n\r\n〈材能〉\r\n\r\n\r\n或曰：人材有能大而不能小，猶函牛之鼎不可以烹雞；愚以為此非名也。\r\n夫能之為言，已定之稱；豈有能大而不能小乎？凡所謂能大而不能小，其\r\n語出於性有寬急；性有寬急，故宜有大小。寬弘之人，宜為郡國，使下得\r\n施其功，而總成其事；急小之人，宜理百里，使事辦於己。然則郡之與縣\r\n，異體之大小者也；以實理寬急論辨之，則當言大小異宜，不當言能大不\r\n能小也。若夫雞之與牛，亦異體之小大也，故鼎亦宜有大小；若以烹犢，\r\n則豈不能烹雞乎？故能治大郡，則亦能治小郡矣。推此論之，人材各有所\r\n宜，非獨大小之謂也。\r\n\r\n夫人材不同，能各有異：有自任之能，有立法使人之能，有消息辨護之能\r\n，以德教師人之能，有行事使人譴讓之能，有司察紏摘之能，有權奇之能\r\n，有威猛之能。夫能出於材，材不同量；材能既殊，任政亦異。是故：\r\n自任之能，清節之材也，故在朝也，則冢宰之任；為國，則矯直之政。\r\n立法之能，治家之材也，故在朝也，則司寇之任；為國，則公正之政。\r\n計策之能，術家之材也，故在朝也，則三孤之任；為國，則變化之政。\r\n人事之能，智意之材也，故在朝也，則冢宰之佐；為國，則諧合之政。\r\n行事之能，譴讓之材也，故在朝也，則司寇之佐；為國，則督責之政。\r\n權奇之能，伎倆之材也，故在朝也，則司空之任；為國，則藝事之政。\r\n司察之能，臧否之材也，故在朝也，則師氏之佐；為國，則刻削之政。\r\n威猛之能，豪傑之材也，故在朝也，則將帥之任；為國，則嚴厲之政。\r\n\r\n凡偏材之人，皆一味之美；故長於辦一官，而短於為一國。何者？夫一官\r\n之任，以一味協五味；一國之政，以無味和五味。又國有俗化，民有劇易\r\n；而人材不同，故政有得失。是以：\r\n王化之政，宜於統大，以之治小則迂。\r\n辨護之政，宜於治煩，以之治易則無易。\r\n策術之政，宜於治難，以之治平則無奇。\r\n矯抗之政，宜於治侈，以之治弊則殘。\r\n諧和之政，宜於治新，以之治舊則虛。\r\n公刻之政，宜於紏姦，以之治邊則失眾。\r\n威猛之政，宜於討亂，以之治善則暴。\r\n伎倆之政，宜於治富，以之治貧則勞而下困。\r\n故量能授官，不可不審也。\r\n\r\n凡此之能，皆偏材之人也。故或能言而不能行，或能行而不能言；至於國\r\n體之人，能言能行，故為眾材之雋也。人君之能異於此：故臣以自任為能\r\n，君以用人為能；臣以能言為能，君以能聽為能；臣以能行為能，君以能\r\n賞罰為能；所能不同，故能君眾材也。\r\n\r\n\r\n\r\n〈利害〉\r\n\r\n\r\n蓋人業之流，各有利害：\r\n夫清節之業，著于儀容，發於德行；未用而章，其道順而有化。故其\r\n之所進；既達也，為上下之所敬。其功足以激濁揚清，師範僚友。其為業\r\n，故為世之所貴。\r\n\r\n法家之業，本于制度，待乎成功而效。其道前口而後治，嚴而為眾。故其\r\n未達也，為眾人之所忌；已試也，為上下之所憚。其功足以立法成治。其\r\n弊也，為群枉之所讎。其為業也，有敝而不常用，故功大而不終。\r\n\r\n術家之業，出於聰思，待於謀得而章。其道先微而後著，精而且玄。其未\r\n達也，為眾人之所不識。其用也，為明主之所珍。其功足以運籌通變。其\r\n退也，藏於隱微。其為業也，奇而希用，故或沉微而不章。\r\n\r\n智意之業，本於度原，其道順而不忤。故其未達也，為眾人之所容矣；已\r\n達也，為寵愛之所嘉。其功足以讚明計慮。其蔽也，知進而不退，或離正\r\n以自全。其為業也，諝而難持，故或先利而後害。\r\n\r\n臧否之業，本乎是非，其道廉而且砭。故其未達也，為眾人之所識；已達\r\n也，為眾人之所稱。其功足以變察是非，其蔽也，為詆訶之所怨。其為業\r\n也，峭而不裕，故或先得而後離眾。\r\n\r\n伎倆之業，本于事能，其道辨而且速。其未達也，為眾人之所異；已達也\r\n，為官司之所任。其功足以理煩紏邪。其蔽也，民勞而下困。其為業也，\r\n細而不泰，故為治之末也。\r\n\r\n\r\n\r\n〈接識〉\r\n\r\n\r\n夫人初甚難知，而士無眾寡，皆自以為知人。故以己觀人，則以為可知也\r\n；觀人之察人，則以為不識也。夫何哉？是故，能識同體之善，而或失異\r\n量之美。\r\n何以論其然？\r\n夫清節之人，以正直為度，故其歷眾材也，能識性行之常，而或疑法術之\r\n詭。\r\n法制之人，以分數為度，故能識較方直之量，而不貴變化之術。\r\n術謀之人，以思謨為度，故能成策略之奇，而不識遵法之良。\r\n器能之人，以辨護為度，故能識方略之規，而不知制度之原。\r\n智意之人，以原意為度，故能識韜諝之權，而不貴法教之常。\r\n伎倆之人，以邀功為度，故能識進趣之功，而不通道德之化。\r\n臧否之人，以伺察為度，故能識訶砭之明，而不暢倜儻之異。\r\n言語之人，以辨析為度，故能識捷給之惠，而不知含章之美。\r\n是以互相非駁，莫肯相是。取同體也，則接論而相得；取異體也，雖歷久\r\n而不知。\r\n凡此之類，皆謂一流之材也。若二至已上，亦隨其所兼，以及異數。故一\r\n流之人，能識一流之善。二流之人，能識二流之美。盡有諸流，則亦能兼\r\n達眾材。故兼材之人，與國體同。欲觀其一隅，則終朝足以識之；將究其\r\n詳，則三日而後足。何謂三日而後足？夫國體之人，兼有三材，故談不三\r\n日，不足以盡之：一以論道德，二以論法制，三以論策術，然後乃能竭其\r\n所長，而舉之不疑。\r\n然則，何以知其兼偏，而與之言乎？其為人也，務以流數，杼人之所長，\r\n而為之名目，如是兼也；如陳以美，欲人稱之，不欲知人之所有，如是者\r\n偏也。\r\n不欲知人，則言無不疑。是故，以深說淺，益深益異；異則相返，反則相\r\n非。是故，\r\n多陳處直，則以為見美；靜聽不言，則以為虛空；抗為高談，則以為不遜\r\n；遜讓不盡，則以為淺陋；言稱一善，則以為不博；歷發眾奇，則以為多\r\n端；先意而言，則以為分美；因失難之，則以為不喻；說以對反，則以為\r\n較己；博以異雜，則以為無要。論以同體，然後乃悅；於是乎有親愛之情\r\n、稱舉之譽。此偏材之常失。\r\n\r\n\r\n\r\n〈英雄〉\r\n\r\n\r\n夫草之精秀者為英，獸之特群者為雄；故人之文武茂異，取名於此。是故\r\n，聰明秀出，謂之英；膽力過人，謂之雄。此其大體之別名也。\r\n若校其分數，則牙則須，各以二分，取彼一分，然後乃成。何以論其然？\r\n夫聰明者，英之分也，不得雄之膽，則說不行；膽力者，雄之分也，不得\r\n英之智，則事不立。是以，英以其聰謀始，以其明見機，待雄之膽行之；\r\n雄以其力服眾，以其勇排難，待英之智成之；然後乃能各濟其所長也。\r\n\r\n若聰能謀始，而明不見機，乃可以坐論，而不可以處事。聰能謀始，明能\r\n見機，而勇不能行，可以循常，而不可以慮變。若力能過人，而勇不能行\r\n，可以為力人，未可以為先登。力能過人，勇能行之，而智不能斷事，可\r\n以為先登，未足以為將帥。必聰能謀始，明能見機，膽能決之，然後可以\r\n為英：張良是也。氣力過人，勇能行之，智足斷事，乃可以為雄：韓信是\r\n也。\r\n\r\n體分不同，以多為目，故英雄異名。然皆偏至之材，人臣之任也。故英可\r\n以為相，雄可以為將。若一人之身，兼有英雄，則能長世；高祖、項羽是\r\n也。然英之分，以多於雄，而英不可以少也。英分少，則智者去之，故項\r\n羽氣力蓋世，明能合變，而不能聽采奇異，有一范增不用，是以陳平之徒\r\n，皆亡歸高祖。英分多，故群雄服之，英才歸之，兩得其用，故能吞秦破\r\n楚，宅有天下。\r\n\r\n然則英雄多少，能自勝之數也。徒英而不雄，則雄材不服也；徒雄而不英\r\n，則智者不歸往也。故雄能得雄，不能得英；英能得英，不能得雄。故一\r\n人之身，兼有英雄，乃能役英與雄。能役英與雄，故能成大業也。\r\n\r\n\r\n\r\n〈八觀〉\r\n\r\n\r\n八觀者：\r\n一曰觀其奪救，以明間雜。\r\n二曰觀其感變，以審常度。\r\n三曰觀其志質，以知其名。\r\n四曰觀其所由，以辨依似。\r\n五曰觀其愛敬，以知通塞。\r\n六曰觀其情機，以辨恕惑。\r\n七曰觀其所短，以知所長。\r\n八曰觀其聰明，以知所達。\r\n\r\n何謂觀其奪救，以明間雜？\r\n夫質有至有違，若至勝違，則惡情奪正，若然而不然。故仁出於慈，有慈\r\n而不仁者；\r\n仁必有恤，有仁而不恤者；厲必有剛，有厲而不剛者。\r\n若夫見可憐則流涕，將分與則吝嗇，是慈而不仁者。\r\n睹危急則惻隱，將赴救則畏患，是仁而不恤者。\r\n處虛義則色厲，顧利慾則內荏，是厲而不剛者。\r\n然而慈而不仁者，則吝奪之也。\r\n仁而不恤者，則懼奪之也。\r\n厲而不剛者，則慾奪之也。\r\n故曰：慈不能勝吝，無必其能仁也；仁不能勝懼，無必其能恤也；厲不能\r\n勝慾，無必其能剛也。是故，不仁之質勝，則伎力為害器；貪悖之性勝，\r\n則彊猛為禍梯。亦有善情救惡，不至為害；愛惠分篤，雖傲狎不離；助善\r\n者明，雖疾惡無害也；救濟過厚，雖取人不貪也。是故，觀其奪救，而明\r\n間雜之情，可得知也。\r\n\r\n何謂觀其感變，以審常度？\r\n夫人厚貌深情，將欲求之，必觀其辭旨，察其應贊。夫觀其辭旨，猶聽音\r\n之善醜；察其應贊，猶視智之能否也。故觀辭察應，足以互相別識。然則\r\n：論顯揚正，白也；不善言應，玄也；經緯玄白，通也；移易無正，雜也\r\n；先識未然，聖也；追思玄事，叡也；見事過人，明也；以明為晦，智也\r\n；微忽必識，妙也；美妙不昧，疏也；測之益深，實也；假合炫耀，虛也\r\n；自見其美，不足也；不伐其能，有餘也。\r\n\r\n故曰：凡事不度，必有其故：憂患之色，乏而且荒；疾疢之色，亂而垢雜\r\n；喜色，愉然以懌；慍色，厲然以揚；妒惑之色，冒昧無常；及其動作，\r\n蓋並言辭。是故，其言甚懌，而精色不從者，中有違也；其言有違，而精\r\n色可信者，辭不敏也；言未發而怒色先見者，意憤溢也；言將發而怒氣送\r\n之者，彊所不然也。凡此之類，徵見於外，不可奄違，雖欲違之，精色不\r\n從，感愕以明，雖變可知。是故，觀其感變，而常度之情可知。\r\n\r\n何謂觀其至質，以知其名？\r\n凡偏材之性，二至以上，則至質相發，而令名生矣。是故，骨直氣清，則\r\n休名生焉；氣清力勁，則烈名生焉；勁智精理，則能名生焉；智直彊愨，\r\n則任名生焉。集于端質，則令德濟焉；加之學，則文理灼焉。是故，觀其\r\n所至之多少，而異名之所生可知也。\r\n\r\n何謂觀其所由，以辨依似？\r\n夫純訐性違，不能公正；依訐似直，以訐訐善；純宕似流，不能通道；依\r\n宕似通，行傲過節。故曰：直者亦訐，訐者亦訐，其訐則同，其所以為訐\r\n則異。通者亦宕，宕者亦宕，其所以為宕則異。然則，何以別之？直而能\r\n溫者，德也；直而好訐者，偏也；訐而不直者，依也；道而能節者，通也\r\n；通而時過者，偏也；宕而不節者，依也；偏之與依，志同質違，所謂似\r\n是而非也。是故，輕諾似烈而寡信，多易似能而無效，進銳似精而去速，\r\n訶者似察而事煩，訐施似惠而無成，面從似忠而退違，此似是而非者也。\r\n亦有似非而是者：大權似姦而有功，大智似愚而內明，博愛似虛而實厚，\r\n正言似訐而情忠。夫察似明非，御情之反，有似理訟，其實難別也。非天\r\n下之至精，其孰能得其實？故聽言信貌，或失其真；詭情御反，或失其賢\r\n；賢否之察，實在所依。是故，觀其所依，而似類之質，可知也。\r\n\r\n何謂觀其愛敬，以知通塞？\r\n蓋人道之極，莫過愛敬。是故，《孝經》以愛為至德，以敬為要道；《易\r\n》以感為德，以謙為道；《老子》以無為德，以虛為道；《禮》以敬為本\r\n；《樂》以愛為主。然則，人情之質，有愛敬之誠，則與道德同體；動獲\r\n人心，而道無不通也。然愛不可少於敬，少於敬，則廉節者歸之，而眾人\r\n不與。愛多於敬，則雖廉節者不悅，而愛接者死之。何則？敬之為道也，\r\n嚴而相離，其勢難久；愛之為道也，情親意厚，深而感物。是故，觀其愛\r\n敬之誠，而通塞之理，可得而知也。\r\n\r\n何謂觀其情機，以辨恕惑？\r\n夫人之情有六機：\r\n杼其所欲則喜，不杼其所欲則惡，以自代歷則惡，以謙損下之則悅，犯其\r\n所乏則婟，以惡犯婟則妒；此人性之六機也。\r\n夫人情莫不欲遂其志，故：烈士樂奮力之功，善士樂督政之訓，能士樂治\r\n亂之事，術士樂計策之謀，辨士樂陵訊之辭，貪者樂貨財之積，幸者樂權\r\n勢之尤。\r\n苟贊其志，則莫不欣然，是所謂杼其所欲則喜也。\r\n若不杼其所能，則不獲其志，不獲其志則戚。是故：功力不建則烈士奮，\r\n德行不訓則正人哀哀，政亂不治則能者歎歎，敵能未弭則術人思思，貨財\r\n不積則貪者憂憂，權勢不尤則幸者悲，是所謂不杼其能則怨也。\r\n人情莫不欲處前，故惡人之自伐。自伐，皆欲勝之類也。是故，自伐其善\r\n則莫不惡也，是所謂自伐歷之則惡也。\r\n人情皆欲求勝，故悅人之謙；謙所以下之，下有推與之意。是故，人無賢\r\n愚，接之以謙，則無不色懌；是所謂以謙下之則悅也。人情皆欲掩其所短\r\n，見其所長。是故，人駮其所短，似若物冒之，是所謂駮其所伐則婟也。\r\n人情陵上者也，陵犯其所惡，雖見憎未害也；若以長駮短，是所謂以惡犯\r\n婟，則妒惡生矣。\r\n凡此六機，其歸皆欲處上。是以君子接物，犯而不校，不校則無不敬下，\r\n所以避其害也。小人則不然，既不見機，而欲人之順己。以佯愛敬為見異\r\n，以偶邀會為輕；苟犯其機，則深以為怨。是故，觀其情機，而賢鄙之志\r\n，可得而知也。\r\n\r\n何謂觀其所短，以知所長？\r\n夫偏材之人，皆有所短。故：直之失也訐，剛之失也厲，和之失也懦，介\r\n之失也拘。\r\n夫直者不訐，無以成其直；既悅其直，不可非其訐；訐也者，直之徵也。\r\n剛者不厲，無以濟其剛；既悅其剛，不可非其厲；厲也者，剛之徵也。\r\n和者不懦，無以保其和；既悅其和，不可非其懦；懦也者，和之徵也。\r\n介者不拘，無以守其介；既悅其介，不可非其拘；拘也者，介之徵也。\r\n然有短者，未必能長也；有長者必以短為徵。是故，觀其徵之所短，而其\r\n材之所‵長可知也。\r\n\r\n何謂觀其聰明，以知所達？夫仁者德之基也，義者德之節也，禮者德之文\r\n也，信者德之固也，智者德之帥也。夫智出於明，明之於人，猶晝之待白\r\n日，夜之待燭火；其明益盛者，所見及遠，及遠之明難。是故，守業勤學\r\n，未必及材；材藝精巧，未必及理；理意晏給，未必及智；智能經事，未\r\n必及道；道思玄遠，然後乃周。是謂學不及材，材不及理，理不及智，智\r\n不及道。道也者，回復變通。是故，別而論之：各自獨行，則仁為勝；合\r\n而俱用，則明為將。故以明將仁，則無不懷；以明將義，則無不勝；以明\r\n將理，則無不通。然則，苟無聰明，無以能遂。故好聲而實不克則恢，好\r\n辯而禮不至則煩，好法而思不深則刻，好術而計不足則偽。是故，鈞材而\r\n好學，明者為師；比力而爭，智者為雄；等德而齊，達者稱聖，聖之為稱\r\n，明智之極明也。是故，觀其聰明，而所達之材可知也。\r\n\r\n\r\n\r\n〈七繆〉\r\n\r\n\r\n七繆：\r\n一曰察譽有偏頗之繆，\r\n二曰接物有愛惡之惑，\r\n三曰度心有大小之誤，\r\n四曰品質有早晚之疑，\r\n五曰變類有同體之嫌，\r\n六曰論材有申壓之詭，\r\n七曰觀奇有二尤之失。\r\n\r\n夫采訪之要，不在多少。然徵質不明者，信耳而不敢信目。故：人以為是\r\n，則心隨而明之；人以為非，則意轉而化之；雖無所嫌，意若不疑。且人\r\n察物，亦自有誤，愛憎兼之，其情萬原；不暢其本，胡可必信。是故，知\r\n人者，以目正耳；不知人者，以耳敗目。故州閭之士，皆譽皆毀，未可為\r\n正也；交遊之人，譽不三周，未必信是也。夫實厚之士，交遊之間，必每\r\n所在肩稱；上等援之，下等推之，苟不能周，必有咎毀。故偏上失下，則\r\n其終有毀；偏下失上，則其進不傑。故誠能三周，則為國所利，此正直之\r\n交也。故皆合而是，亦有違比；皆合而非，或在其中。若有奇異之材，則\r\n非眾所見。而耳所聽采，以多為信，是繆於察譽者也。\r\n\r\n夫愛善疾惡，人情所常；苟不明賢，或疏善善非。何以論之？夫善非者，\r\n雖非猶有所是，以其所是，順己所長，則不自覺情通意親，忽忘其惡。善\r\n人雖善，猶有所乏。以其所乏，不明己長；以其所長，輕己所短；則不自\r\n知志乖氣違，忽忘其善。是惑於愛惡者也。\r\n\r\n夫精欲深微，質欲懿重，志欲弘大，心欲嗛小。精微所以入神妙也，懿重\r\n所以崇德宇也，志大所以戡物任也，心小所以慎咎悔也。故《詩》詠文王\r\n：「小心翼翼」「不大聲以色。」小心也；「王赫斯怒，以對于天下。」\r\n志大也。由此論之，心小志大者，聖賢之倫也；心大志大者，豪傑之雋也\r\n；心大志小者，傲蕩之類也；心小志小者，拘懦之人也。眾人之察，或陋\r\n其心小，或壯其志大，是誤於小大者也。\r\n\r\n夫人材不同，成有早晚：有早智速成者，有晚智而晚成者，有少無智而終\r\n無所成者，有少有令材遂為雋器者：四者之理，不可不察。夫幼智之人，\r\n材智精達；然其在童髦，皆有端緒。故文本辭繁，辯始給口，仁出慈恤，\r\n施發過與，慎生畏懼，廉起不取。早智者淺惠而見速，晚成者奇識而舒遲\r\n，終暗者並困於不足，遂務者周達而有餘。而眾人之察，不慮其變，是疑\r\n於早晚者也。\r\n\r\n夫人情莫不趣名利、避損害。名利之路，在於是得；損害之源，在於非失\r\n。故人無賢愚，皆欲使是得在己。能明己是，莫過同體；是以偏材之人，\r\n交遊進趨之類，皆親愛同體而譽之，憎惡對反而毀之，序異雜而不尚也。\r\n推而論之，無他故焉；夫譽同體、毀對反，所以証彼非而著己是也。至于\r\n異雜之人，於彼無益，於己無害，則序而不尚。是故，同體之人，常患於\r\n過譽；及其名敵，則尟能相下。是故，直者性奮，好人行直於人，而不能\r\n受人之訐；盡者情露，好人行盡於人，而不能納人之徑；務名者樂人之進\r\n趨過人，而不能出陵己之後。是故，性同而材傾，則相援而相賴也；性同\r\n而勢均，則相競而相害也；此又同體之變也。故或助直而毀直，或與明而\r\n毀明。而眾人之察，不辨其律理，是嫌於體同也。\r\n\r\n夫人所處異勢，勢有申壓：富貴遂達，勢之申也；貧賤窮匱，勢之壓也。\r\n上材之人，能行人所不能行，是故，達有勞謙之稱，窮有著明之節。\r\n中材之人，則隨世損益，是故，藉富貴則貨財克於內，施惠周於外；見贍\r\n者求可稱而譽之，見援者闡小美而大之，雖無異材，猶行成而名立。處貧\r\n賤則欲施而無財，欲援而無勢，親戚不能恤，朋友不見濟，分義不復立，\r\n無罪尤，猶無故而廢也。故世有侈儉，名由進退：天下皆富，則清貧者雖\r\n苦，必無委頓之憂，且有辭施之高，以獲榮名之利；皆貧，則求假無所告\r\n，而有窮乏之患，且生鄙吝之訟。是故：鈞材而進，有與之者，則體益而\r\n茂遂；私理卑抑，有累之者，則微降而稍退。而眾人之觀，不理其本，各\r\n指其所在，是疑於申壓者也。\r\n\r\n夫清雅之美，著乎形質，察之寡失；失繆之由，琣b二尤。二尤之生，與\r\n物異列：故尤妙之人，含精於內，外無飾姿；尤虛之人，碩言瑰姿，內實\r\n乖反。而人之求奇，不可以精微測其玄機，明異希；或以貌少為不足，或\r\n以瑰姿為巨偉，或以直露為虛華，或以巧飭為真實。是以早拔多誤，不如\r\n順次；夫順次，常度也。苟不察其實，亦焉往而不失。故遺賢而賢有濟，\r\n則恨在不早拔；拔奇而奇有敗，則患在不素別；任意而獨繆，則悔在不廣\r\n問；廣問而誤己，則怨己不自信。是以驥子發足，眾士乃誤；韓信立功，\r\n淮陰乃震。夫豈惡奇而好疑哉？乃尤物不世見，而奇逸美異也。是以張良\r\n體弱而精彊，為眾智之雋也；荊叔色平而神勇，為眾勇之傑也。然則，雋\r\n傑者，眾人之尤也；聖人者，眾尤之尤也。其尤彌出者，其道彌遠。故一\r\n國之雋，於州為輩，未得為第也；一州之第，於天下為椳；天下之椳，世\r\n有憂劣。是故，眾人之所貴，各貴其出己之尤，而不貴尤之所尤。是故，\r\n眾人之明，能知輩士之數，而不能知第目之度；輩士之明，能知第目之度\r\n，不能識出尤之良也；出尤之人，能知聖人之教，不能究之入室之奧也。\r\n由是論之，人物之理妙，不可得而窮已。\r\n\r\n\r\n\r\n〈效難〉\r\n\r\n\r\n蓋知人之效有二難：有難知之難，有知之無由得效之難。\r\n\r\n何謂難知之難？人物精微，能神而明，其道甚難，固難知之難也。是以眾\r\n人之察，不能盡備；故各自立度，以相觀采：或相其形容，或候其動作，\r\n或揆其終始，或揆其儗象，或推其細微，或恐其過誤，或循其所言，或稽\r\n其行事。八者遊雜，故其得者少，所失者多。是故必有草創信形之誤，又\r\n有居止變化之謬；故其接遇觀人也，隨行信名，失其中情。\r\n故淺美揚露，則以為有異。\r\n深明沉漠，則以為空虛。\r\n分別妙理，則以為離婁。\r\n口傳甲乙，則以為義理。\r\n好說是非，則以為臧否。\r\n講目成名，則以為人物。\r\n平道政事，則以為國體。\r\n猶聽有聲之類，名隨其音。夫名非實，用之不效，故曰：名猶口進，而實\r\n從事退。中情之人，名不副實，用之有效；故名由眾退，而實從事章。此\r\n草創之常失也。故必待居止，然後識之。\r\n\r\n故居視其所安，達視其所舉，富視其所與，窮視其所為，貧視其所取。\r\n然後乃能知賢否。此又已試，非始相也。所以知質未足以知其略，且天下\r\n之人，不可得皆與遊處。或志趣變易，隨物而化：或未至而懸欲，或已至\r\n而易顧，或窮約而力行，或得志而從欲；此又居止之所失也。由是論之，\r\n能兩得其要，是難知之難。\r\n\r\n何謂無由得效之難？上材已莫知，或所識在幼賤之中，未達而喪；或所識\r\n者，未拔而先沒；或曲高和寡，唱不見讚；或身卑力微，言不見亮；或器\r\n非時好，不見信貴；或不在其位，無由得拔；或在其位，以有所屈迫。是\r\n以良材識真，萬不一遇也；須識真在位識，百不一有也；以位勢值可薦致\r\n之士，十不一合也。或明足識真，有所妨奪，不欲貢薦；或好貢薦，而不\r\n能識真。是故，知與不知，相與分亂於總猥之中；實知者患於不得達效，\r\n不知者亦自以為未識。所謂無由得效之難也。\r\n\r\n\r\n\r\n〈釋爭〉\r\n\r\n\r\n蓋善以不伐為大，賢以自矜為損。是故，舜讓于德而顯義登聞，湯降不遲\r\n而聖敬日躋；隙至上人而抑下滋甚，王叔好爭而終于出奔。然則卑讓降下\r\n者，茂進之遂路也，矜奮侵陵者，毀塞之險途也。\r\n\r\n是以君子舉不敢越儀準，志不敢凌軌等；內勤己以自濟，外謙讓以敬懼。\r\n是以怨難不在於身，而榮福通於長久也。彼小人則不然，矜功伐能，好以\r\n陵人；是以在前者然害之，有功者人毀之，毀敗者人幸之。是故，並轡爭\r\n先而不能相奪，兩頓俱折而為後者所趨。由是論之，爭讓之途，其別明矣\r\n。\r\n\r\n然好勝之人，猶謂不然，以在前為速銳，以處後為留滯，以下眾為卑屈，\r\n以躡等為異傑，以讓敵為迴辱，以陵上為高厲。是故，抗奮遂往，不能自\r\n反也。夫以抗遇賢必見遜下，以抗遇暴必搆敵難。敵難既搆，則是非之理\r\n必溷而難明；溷而難明則其與自毀何以異哉？且人之毀己，皆發怨憾，而\r\n變生舋也：必依託於事飾成端末；其於聽者，雖不盡信，猶半以為然也。\r\n己之校報，亦又如之。終其所歸，亦各有半信著於遠近也。然則，交氣疾\r\n爭者，為易口而自毀也；並辭競說者，為貸手以自毆；為惑繆豈不甚哉？\r\n\r\n然原其所由，豈有躬自厚責以致變訟者乎？皆由內恕不足，外望不已：或\r\n怨彼輕我，或疾彼勝己。夫我薄而彼輕之，則由我曲而彼直也；我賢而彼\r\n不知，則見輕非我咎也。若彼賢而處我前；則我德之未至也；若德鈞而彼\r\n先我，則我德之近次也。夫何怨哉？\r\n\r\n且兩賢未別，則能讓者為雋矣；爭雋未別，則用力者為憊矣。是故，藺相\r\n如以迴車決勝於廉頗，寇恂以不鬥取賢於賈復。物勢之反，乃君子所謂道\r\n也。是故，君子知屈之可以為伸，故含辱而不辭；知卑讓之可以勝敵，故\r\n下之而不疑。及其終極，乃轉禍為福，屈讎而為友；使怨讎不延於後嗣，\r\n而美名宣於無窮；君子之道，豈不裕乎！\r\n\r\n且君子能受纖微之小嫌，故無變鬥之大訟；小人不能忍小忿之故，終有赫\r\n赫之敗辱。怨在微而下之，猶可以為謙德也；變在萌而爭之，則禍成而不\r\n救矣。是故，陳餘以張耳之變，卒受離身之害；彭寵以朱浮之隙，終有覆\r\n亡之禍。禍福之機，可不慎哉！\r\n\r\n是故，君子之求勝也，以推讓為利銳，以自修為棚櫓；靜則閉嘿泯之玄門\r\n，動則由恭順之通路。是以戰勝而爭不形，敵服而怨不搆。若然者，悔吝\r\n不存于聲色，夫何顯爭之有哉？彼顯爭者，必自以為賢人，而人以為險詖\r\n者。實無險德，則無可毀之義。若信有險德，又何可與訟乎？險而與之訟\r\n，是柙兕而攖虎，其可乎？怒而害人，亦必矣！《易》曰：「險而違者，\r\n訟。訟必有眾起。」《老子》曰：「夫惟不爭，故天下莫能與之爭。」是\r\n故，君子以爭途之不可由也。\r\n\r\n是以越俗乘高，獨行於三等之上。何謂三等？\r\n大無功而自矜，一等；有功而伐之，二等；功大而不伐，三等。\r\n愚而好勝，一等；賢而尚人，二等；賢而能讓，三等。\r\n緩己急人，一等；急己急人，二等；急己寬人，三等。\r\n凡此數者，皆道之奇，物之變也。三變而後得之，故人末能遠也。夫唯知\r\n道通變者，\r\n\r\n\r\n然後能處之。是故，孟之反以不伐獲聖人之譽，管叔以辭賞受嘉重之賜；\r\n夫豈詭遇以求之哉？乃純德自然之所合也。\r\n\r\n彼君子知自損之為益，故功一而美二；小人不知自益之為損，故一伐而並\r\n失。由此論之，則不伐者伐之也，不爭者爭之也；讓敵者勝之也，下眾者\r\n上之也。君子誠能睹爭途之名險，獨乘高於玄路，則光暉煥而日新，德聲\r\n倫於古人矣。\r\n\r\n\r\n\r\n\r\n\r\n\r\n\r\n\r\nSan Lve (three tactics Of Huang Shi Gong)\r\n\r\nby Huang Shi Gong\r\n\r\n\r\nThe original Chinese:\r\n\r\n《三略》\r\n\r\n\r\n\r\n黃石公\r\n\r\n\r\n\r\n〈上略〉\r\n\r\n\r\n夫主將之法，務攬英雄之心，賞祿有功，通志于眾。故與眾同好，靡不成；與\r\n眾同惡，靡不傾。治國安家，得人也；亡國破家，失人也。含氣之類，咸願得\r\n其志。　　\r\n\r\n軍讖曰：「柔能制剛，弱能制強。柔者，德也；剛者，賊也。弱者，人之所助\r\n；強者，怨之所攻。柔有所設，剛有所施；弱有所用，強有所加。兼此四者，\r\n而制其宜。端末未見，人莫能知。天地神明，與物推移。變動無常，因敵變化\r\n。不為事先，動而輒隨。故能圖制無疆，扶成天威；匡正八極，密定九夷。如\r\n此謀者，為帝王師。」故曰：莫不貪強，鮮能守微，若能守微，乃保其生。聖\r\n人存之，以應事機。舒之彌四海，卷之不盈杯；居之不以室宅，守之不以城郭\r\n；藏之胸臆，而敵國服。　\r\n\r\n軍讖曰：「能柔能剛，其國彌光；能弱能強，其國彌彰。純柔純弱，其國必削\r\n；純剛純強，其國必亡。」　　\r\n\r\n夫為國之道，恃賢與民；信賢如腹心，使民如四肢，則策無遺。所適如肢體相\r\n隨，骨節相救，天道自然，其巧無間。　　\r\n\r\n軍國之要，察眾心，施百務。危者安之。懼者歡之。叛者還之。冤者原之。訴\r\n者察之。　　\r\n\r\n卑者貴之。強者抑之。敵者殘之。貪者豐之。欲者使之。畏者隱之。謀者近之\r\n。讒者覆之。毀者復之。反者廢之。橫者挫之。滿者損之。　　\r\n\r\n歸者招之。服者居之。降者脫之。獲固守之，獲阨塞之，獲難屯之，獲城割之\r\n，獲地裂之，獲財散之。　　\r\n\r\n敵動伺之，敵近備之，敵強下之，敵佚去之，敵陵待之，敵暴綏之，敵悖義之\r\n，敵睦攜之。順舉挫之。因勢破之。放言過之。四網羅之。得而勿有，居而勿\r\n守，拔而勿久，立而勿取；為者則己，有者則士，焉知利之所在。彼為諸侯，\r\n己為天子，使城自保，令士自處。」\r\n\r\n世能祖祖，鮮能下下；祖祖為親，下下為君。下下者，務耕桑，不奪其時；薄\r\n賦斂，不匱其財；罕徭役，不使其勞。則國富而家娭，然後選士以司牧之。夫\r\n所謂士者，英雄也。故曰：羅其英雄，則敵國窮。英雄者，國之幹；庶民者，\r\n國之本。得其幹，收其本，則政行而無怨。\r\n\r\n夫用兵之要，在崇禮而重祿。禮崇則智士至，祿重則義士輕死。故祿賢不愛財\r\n，賞功不踰時，則下力并，而敵國削。夫用人之道：尊以爵，贍以財，則士自\r\n來；接以禮，勵以義，則士死之。　　夫將帥者，必與士卒同滋味，而共安危\r\n，敵乃可加。故兵有全勝，敵有全囚。昔者良將之用兵，有饋簞醪者，使投諸\r\n河，與士卒同流而飲。夫一簞之醪，不能味一河之水，而三軍之士，思為致死\r\n者，以滋味之及己也。\r\n\r\n軍讖曰：「軍井未達，將不言渴；軍幕未辦，將不言倦；軍灶未炊，將不言飢\r\n。冬不服裘，夏不操扇，雨不張蓋，是謂將禮。與之安，與之危，故其眾可合\r\n而不可離，可用而不可疲；以其恩素蓄，謀素合也。」故曰：蓄恩不倦，以一\r\n取萬。\r\n\r\n軍讖曰：「將之所以為威者，號令也；戰之所以全勝者，軍政也；士之所以輕\r\n戰者，用命也。故將無還令，賞罰必信；如天如地，乃可御人；士卒用命，乃\r\n可越境。」\r\n\r\n\r\n夫統軍持勢者，將也；制勝敗敵者，眾也。故亂將不可使保軍，乖眾不可使伐\r\n人。攻城則不拔，圍邑則不廢。二者無功，則士力疲獘；士力疲獘，則將孤眾\r\n特。以守則不固，以戰則奔北，是謂老兵。兵老，則將威不行；將無威，則士\r\n卒輕刑；士卒輕刑，則軍失伍；軍失伍，則士卒逃亡；士卒逃亡，則敵乘利；\r\n敵乘利，則軍必喪。\r\n\r\n軍讖曰：「良將之統軍也，恕己而治人。推惠施恩，士力日新，戰如風發，攻\r\n如河決。故其眾可望而不可當，可下而不可勝。以身先人，故其兵為天下雄。\r\n」\r\n\r\n軍讖曰：「軍以賞為表，以罰為堙C賞罰明，則將威行；官人得，則士卒服；\r\n所任賢，則敵國畏。」\r\n\r\n軍讖曰：「賢者所適，其前無敵。故士可下而不可驕，將可樂而不可憂，謀可\r\n深而不可疑。士驕，則下不順；將憂，則內外不相信；謀疑，則敵國奮。以此\r\n攻伐，則致亂。夫將者，國之命也。將能制勝，則國家安定。」\r\n\r\n\r\n軍讖曰：「將能清，能靜，能平，能整；能受諫，能聽訟，能納人，能採言；\r\n能知國俗，能圖山川，能表險難，能制軍權。故曰：仁賢之智，聖明之慮，負\r\n薪之言，廊廟之語，興衰之事，將所宜聞。\r\n\r\n將者，能思士如渴，則策從焉。夫將拒諫，則英雄散；策不從，則謀士叛。善\r\n惡同，則功臣倦；專己，則下歸咎；自伐，則下少功；信讒，則眾離心；貪財\r\n，則奸不禁；內顧，則士卒淫。將有一，則眾不服；有二，則軍無式；有三，\r\n則下奔北；有四，則禍及國。」\r\n\r\n軍讖曰：「將謀欲密，士眾欲一，攻敵欲疾。將謀密，則奸心閉；士眾一，則\r\n軍心結；攻敵疾，則備不及設。軍有此三者，則計不奪。將謀泄，則軍無勢；\r\n外窺內，則禍不制；財入營，則眾奸會。將有此三者，軍必敗。將無慮，則謀\r\n士去；將無勇，則吏士恐；將妄動，則軍不重；將遷怒，則一軍懼。」軍讖曰\r\n：「慮也，勇也，將之所重；動也，怒也，將之所用。此四者，將之明誡也。\r\n」\r\n\r\n軍讖曰：「軍無財，士不來；軍無賞，士不往。」軍讖曰：「香餌之下，必有\r\n懸魚；重賞之下，必有死夫。故禮者，士之所歸；賞者，士之所死。招其所歸\r\n，示其所死，則所求者至。故禮而後悔者，士不止；賞而後悔者，士不使。禮\r\n賞不倦，則士爭死。」\r\n\r\n軍讖曰：「興師之國，務先隆恩；攻取之國，務先養民。以寡勝眾者，恩也；\r\n以弱勝強者，民也。故良將之養士，不易於身，故能使三軍如一心，則其勝可\r\n全。」\r\n\r\n軍讖曰：「用兵之要，必先察敵情。視其倉庫，度其糧食，卜其強弱，察其天\r\n地，伺其空隙。故國無軍旅之難而運糧者，虛也；民菜色者，窮也。千里饋糧\r\n，民有飢色；樵蘇後爨，師不宿飽。夫運糧千里，無一年之食；二千里，無二\r\n年之食；三千里，無三年之食，是謂國虛。國虛，則民貧；民貧，則上下不親\r\n。敵攻其外，民盜其內。是謂必潰。」\r\n\r\n軍讖曰：「上行虐，則下急刻。賦重斂數，刑罰無極，民相殘賊。是謂亡國。\r\n」軍讖曰：「內貪外廉，詐譽取名，竊公為恩，令上下昏，飾躬正顏，以獲高\r\n官。是謂盜端。」軍讖曰：「群吏朋黨，各進所親；招舉姦枉，抑挫仁賢；背\r\n公立私，同位相訕。是謂亂源。」軍讖曰：「強宗聚姦，無位而尊，威而不震\r\n，葛藟相連，種德立恩，奪在位權，侵侮下民，國內譁諠，臣蔽不言。是謂亂\r\n根。」\r\n\r\n軍讖曰：「世世作姦，侵盜縣官，進退求便，委曲弄文，以危其軍。是謂國姦\r\n。」軍讖曰：「吏多民寡，尊卑相若，強弱相虜，莫適禁禦，延及君子，國受\r\n其咎。」軍讖曰：「善善不進，惡惡不退；賢者隱蔽，不肖在位，國受其害。\r\n」軍讖曰：「枝葉強大，比周居勢，卑賤陵貴，久而益大，上不忍廢，國受其\r\n敗。」\r\n\r\n\r\n軍讖曰：「佞臣在上，一軍皆訟。引威自與，動違于眾。無進無退，苟然取容\r\n。專任自己，舉措伐功。誹謗盛德，誣述庸庸。無善無惡，皆與己同。稽留行\r\n事，命令不通。造作奇政，變古易常。君用佞人，必受禍殃。」\r\n\r\n軍讖曰：「姦雄相稱，障蔽主明；毀譽並興，壅塞主聰；各阿所私，命主失忠\r\n。故主察異言，乃睹其萌；主聘儒賢，姦雄乃遯；主任舊齒，萬事乃理；主聘\r\n岩穴，士乃得實；謀及負薪，功乃可述；不失人心，德乃洋溢。」\r\n\r\n\r\n\r\n\r\n〈中略〉\r\n\r\n夫三皇無言，而化流四海，故天下無所歸功。帝者，體天則地，有言有令，而\r\n天下太平。君臣讓功，四海化行，百姓不知其所以然。故使臣不待禮賞有功，\r\n美而無害。王者，制人之道，降心服志，設矩備衰，四海會同，王職不廢，雖\r\n有甲兵之備，而無鬥戰之患。君無疑于臣，臣無疑于主；國定主安，臣以義退\r\n，亦能美而無害。霸者，制士以權，結士以信，使士以賞。信衰則士疏，賞虧\r\n則士不用命。\r\n\r\n軍勢曰：「出軍行師，將在自專，進退內御，則功難成。」軍勢曰：「使智，\r\n使勇，使貪，使愚。智者樂立其功，勇者好行其志，貪者邀趨其利，愚者不顧\r\n其死。因其至情而用之，此軍之微權也。」軍勢曰：「無使辯士談說敵美，為\r\n其惑眾。勿使仁者主財，為其多施而附于下。」軍勢曰：「禁巫祝，不得為吏\r\n士卜問軍之吉兇。」軍勢曰：「使義士，不以財。故義者，不為不仁者死；智\r\n者，不為闇主謀。」\r\n\r\n主不可以無德，無德則臣叛；不可以無威，無威則失權。臣不可以無德，無德\r\n則無以事君；不可以無威，無威則國弱，威多則身蹶。故聖王御世，觀盛衰，\r\n度得失，而為之制。故諸侯二師，方伯三師，天子六師。世亂則叛逆生，王澤\r\n竭則盟誓相誅伐。德同勢敵，無以相傾，乃攬英雄之心，與眾同好惡，然後加\r\n之以權變。故非計策，無以決嫌定疑；非譎奇，無以破姦息寇；非陰謀，無以\r\n成功。\r\n\r\n\r\n聖人體天，賢人法地，智者師古。是故，《三略》為衰世作。〈上略〉設禮賞\r\n，別姦雄，著成敗；〈中略〉差德行，審權變；〈下略〉陳道德，察安危，明\r\n賊賢之咎。故人主深曉〈上略〉，則能任賢擒敵；深曉〈中略〉，則能御將統\r\n眾；深曉〈下略〉，則能明盛衰之源，審治國之紀。\r\n\r\n\r\n人臣深曉〈中略〉，則能全功保身。夫高鳥死，良弓藏；敵國滅，謀臣亡。亡\r\n者，非喪其身也。謂奪其威，廢其權也。封之于朝，極人臣之位，以顯其功。\r\n中州善國，以富其家；美色珍玩，以悅其心。夫人眾一合，而不可卒離；威權\r\n一與，而不可卒移。還師罷軍，存亡之階。故弱之以位，奪之以國，是謂霸者\r\n之略。故霸者之作，其論駁也。存社稷、羅英雄者，〈中略〉之勢也，故世主\r\n秘焉。\r\n\r\n\r\n\r\n\r\n〈下略〉\r\n\r\n夫能扶天下之危者，則據天下之安；能除天下之憂者，則享天下之樂；能救天\r\n下之禍者，則獲天下之福。故澤及于民，則賢人歸之；澤及昆蟲，則聖人歸之\r\n。賢人所歸，則其國強；聖人所歸，則六合同。求賢以德，致聖以道。賢去，\r\n則國微；聖去，則國乖。微者，危之階；乖者，亡之徵。\r\n\r\n賢人之政，降人以體；聖人之政，降人以心。體降可以圖始，心降可以保終。\r\n降體以禮，降心以樂。所謂樂者，非金、石、絲、竹也。謂人樂其家，謂人樂\r\n其族，謂人樂其業，謂人樂其都邑，謂人樂其政令，謂人樂其道德。如此君人\r\n者，乃作樂以節之，使不失其和。故有德之君，以樂樂人；無德之君，以樂樂\r\n身。樂人者，久而長；樂身者，不久而亡。\r\n\r\n釋近謀遠者，勞而無功；釋遠謀近者，佚而有終。佚政多忠臣，勞政多怨民。\r\n故曰：務廣地者，荒；務廣德者，強；能有其有者，安；貪人之有者，殘。殘\r\n滅之政，累世受患；造作過制，雖成必敗。舍己而教人者，逆；正己而化人者\r\n，順。逆者，亂之招；順者，治之要。\r\n\r\n道、德、仁、義、禮，五者一體也。道者，人之所蹈；德者，人之所得；仁者\r\n，人之所親；義者，人之所宜；禮者，人之所體。不可無一焉。故夙興夜寐，\r\n禮之制也；討賊報讎，義之決也；惻隱之心，仁之發也；得己得人，德之路也\r\n；使人均平，不失其所，道之化也。\r\n\r\n出君下臣，名曰命；施于竹帛，名曰令；奉而行之，名曰政。夫命失，則令不\r\n行；令不行，則政不正；政不正，則道不通；道不通，則邪臣勝；邪臣勝，則\r\n主威傷。千里迎賢，其路遠；至不肖，其路近。是以明王捨近而取遠，故能全\r\n功尚人，而下盡力。\r\n\r\n廢一善，則眾善衰；賞一惡，則眾惡歸。善者得其祐，惡者受其誅，則國安而\r\n眾善至。\r\n\r\n眾疑，無定國；眾惑，無治民。疑定惑還，國乃可安。\r\n\r\n一令逆則百令失，一惡施則百惡結。故善施于順民，惡加于兇民，則令行而無\r\n怨。使怨治怨，是謂逆天；使讎治讎，其禍不救。治民使平，致平以清，則民\r\n得其所，而天下寧。\r\n\r\n犯上者尊，貪鄙者富，雖有聖王，不能致其治；犯上者誅，貪鄙者拘，則化行\r\n而罪惡消。清白之士，不可以爵祿得；節義之士，不可以威刑脅。故明君求賢\r\n，必觀其所以而致焉。致清白之士，修其禮；致節義之士，修其道。而後士可\r\n致，而名可保。\r\n\r\n夫聖人君子，明盛衰之源，通成敗之端，審治亂之機，知去就之節；雖窮不處\r\n亡國之位，雖貧不食亂邦之祿。潛名抱道者，時至而動，則極人臣之位。德合\r\n于己，則建殊絕之功。故其道高，而名揚于後世。\r\n\r\n聖王之用兵，非樂之也，將以誅暴討亂也。夫以義誅不義，若決江河而溉爝火\r\n，臨不測而擠欲墜，其克必矣。所以優游恬淡而不進者，重傷人物也。夫兵者\r\n，不祥之器，天道惡之，不得已而用之，是天道也。夫人之在道，若魚之在水\r\n，得水而生，失水而死。故君子者常畏懼而不敢失道。\r\n\r\n豪傑秉職，國威乃弱；殺生在豪傑，國勢乃竭。豪傑低首，國乃可久；殺生在\r\n君，國乃可安。四民用虛，國乃無儲；四民用足，國乃安樂。　賢臣內，則邪\r\n臣外；邪臣內，則賢臣斃。內外失宜，禍亂傳世。\r\n\r\n大臣疑主，眾姦集聚；臣當君尊，上下乃昏；君當臣處，上下失序。\r\n\r\n傷賢者，殃及三世；蔽賢者，身受其害；嫉賢者，其名不全；進賢者，福流子\r\n孫。故君子急于進賢，而美名彰焉。\r\n\r\n利一害百，民去城郭；利一害萬，國乃思散。去一利百，人乃慕澤；去一利萬\r\n，政乃不亂。\r\n\r\n\r\n\r\n\r\n\r\n\r\n\r\n\r\nWei Liao Zi (Military Science Of Wei Liao Zi)\r\n\r\nby Wei Liao\r\n\r\n\r\nThe original Chinese:\r\n\r\n尉繚子\r\n\r\n\r\n尉繚\r\n\r\n\r\n\r\n天官第一\r\n\r\n\r\n梁惠王問尉繚子曰：『黃帝刑德，可以百勝，有之乎？』尉繚子對曰：『\r\n刑以伐之，德以守之，非所謂天官時日陰陽向背也。黃帝者，人事而已矣\r\n。\r\n\r\n『今有城，東西攻不能取；南北攻不能取；四方豈無順時乘之者耶？然不\r\n能取者，城高池深，兵器備具，財穀多積，豪士一謀者也。若城下池淺守\r\n弱，則取之矣。由此觀之，天官時日不若人事也。\r\n\r\n『按天官曰：「背水陣為絕地，向阪陣為廢軍。」武王伐紂，背濟水向山\r\n阪而陣，以二萬二千五百人，擊紂之億萬而滅商，豈紂不得天官之陣哉！\r\n\r\n『楚將公子心與齊人戰，時有彗星出，柄在齊。柄所在勝，不可擊。公子\r\n心曰：「彗星何知？以彗鬥者固倒而勝焉。」明日與齊戰，大破之。\r\n『黃帝曰：「先神先鬼，先稽我智。」謂之天官人事而已。』\r\n\r\n\r\n\r\n兵談第二\r\n\r\n\r\n量土地肥墝而立邑，建城稱地，以城稱人，以人稱粟。三相稱，則內可以\r\n固守，外可以戰勝。戰勝於外，備主於內，勝備相用，猶合符節，無異故\r\n也。\r\n\r\n治兵者，若秘於地，若邃於天，生於無，故關之。大不窕，小不恢，明乎\r\n禁舍開塞，民流者親之。地不任者任之。夫土廣而任則國富，民眾而制則\r\n國治。富治者，民不發軔，甲不出暴，而威制天下。故曰：「兵勝於朝廷\r\n。」不暴甲而勝者，主勝也；陣而勝者，將勝也。\r\n\r\n兵起，非可以忿也，見勝則興，不見勝則止。患在百里之內，不起一日之\r\n師；患在千里之內，不起一月之師；患在四海之內，不起一歲之師。\r\n\r\n將者，上不制於天，下不制於地，中不制於人，寬不可激而怒，清不可事\r\n以財。夫心狂、目盲、耳聾，以三悖率人者難矣。\r\n\r\n兵之所及，羊腸亦勝，鋸齒亦勝，緣山亦勝，入谷亦勝，方亦勝，員亦勝\r\n。重者如山、如林、如江、如河，輕者如炮、如燔、如垣壓之，如雲覆之\r\n，令人聚不得以散，散不得以聚，左不得以右，右不得以左。兵如總木，\r\n弩如羊角，人人無不騰陵張膽，絕乎疑慮，堂堂決而去。\r\n\r\n\r\n\r\n制談第三\r\n\r\n\r\n凡兵，制必先定，制先定則士不亂，士不亂則形乃明。金鼓所指，則百人\r\n盡鬥。陷行亂陣，則千人盡鬥。覆軍殺將，則萬人齊刃。天下莫能當其戰\r\n矣。\r\n\r\n古者，士有什伍，車有偏列，鼓鳴旂麾，先登者未嘗非多力國士也，先死\r\n者亦未嘗非多力國士也。\r\n\r\n損敵一人，而損我百人，此資敵而傷甚焉，世將不能禁。征役分軍而逃歸\r\n，或臨戰自北，則逃傷甚焉，世將不能禁。殺人於百步之外者弓矢也，殺\r\n人於五十步之內者矛戟也，將已鼓而士卒相囂，拗矢折矛抱戟，利後發，\r\n戰，有此數者，內自敗也，世將不能禁。士失什伍，車失偏列，奇兵捐將\r\n而走，大眾亦走，世將不能禁。夫將能禁此四者，則高山陵之，深水絕之\r\n，堅陣犯之。不能禁此四者，猶亡舟楫，絕江河，不可得也。\r\n\r\n民非樂死而惡生也，號令明，法制審，故能使之前。明賞於前，決罰於後\r\n，是以發能中利，動則有功。\r\n\r\n令百人一卒，千人一司馬，萬人一將，以少誅眾，以弱誅強。試聽臣言，\r\n其術足使三軍之眾，誅一人無失刑，父不敢舍子，子不敢舍父，況國人乎\r\n？\r\n\r\n一賊仗劍擊於市，萬人無不避之者，臣謂：「非一人之獨勇，萬人皆不肖\r\n也」。何則？「必死與必生，固不侔也。」聽臣之術，足使三軍之眾為一\r\n死賊，莫當其前，莫隨其後，而能獨出獨入焉。獨出獨入者，王伯之兵也\r\n。\r\n\r\n有提九萬之眾，而天下莫能當者，誰？曰：「桓公也。」有提七萬之眾，\r\n而天下莫敢當者，誰？曰：「吳起也。」有提三萬之眾，而天下莫敢當者\r\n，誰？曰：「武子也。」今天下諸國士所率無不及二十萬眾者，然不能濟\r\n功名者，不明乎禁舍開塞也。明其制，一人勝之，則十人亦以勝之也。十\r\n人勝之，則百千萬人亦以勝之也。故曰：「便吾器用，養吾武勇，發之如\r\n鳥擊，如赴千仞之谿。」\r\n\r\n今國被患者，以重幣出聘，以愛子出質，以地界出割，得天下助，卒名為\r\n十萬，其實不過數萬爾。其兵來者，無不謂將者曰：「無為人下，先戰。\r\n」其實不可得而戰也。\r\n\r\n量吾境內之民，無伍莫能正矣。經制十萬之眾，而王必能使之衣吾衣，食\r\n吾食。戰不勝，守不固者，非吾民之罪，內自致也。天下諸國助我戰，猶\r\n良驥騄耳之駃，彼駑馬鬐興角逐，何能紹吾後哉？\r\n\r\n吾用天下之用為用，吾制天下之制為制，修吾號令，明吾刑賞，使天下非\r\n農所得食，非戰無所得爵，使民揚臂爭出農、戰，而天下無敵矣。故曰：\r\n「發號出令，信行國內。」\r\n\r\n民言有可以勝敵者，毋許其空言，必試其能戰也。\r\n\r\n視人之地而有之，分人之民而畜之，必能內有其賢者也。不能內有其賢，\r\n而欲有天下，必覆軍殺將。如此，雖戰勝而國益弱，得地而國益貧，由國\r\n中之制弊矣。\r\n\r\n\r\n\r\n戰威第四\r\n\r\n\r\n凡兵，有以道勝，有以威勝，有以力勝。講武料敵，使敵之氣失而師散，\r\n雖形全而不為之用，此道勝也。審法制，明賞罰，便器用，使民有必戰之\r\n心，此威勝也。破軍殺將，乘闉發機，潰眾奪地，成功乃返，此力勝也。\r\n王侯如此，所以三勝者畢矣。\r\n\r\n夫將之所以戰者民也，民之所以戰者氣也。氣實則鬥，氣奪則走。\r\n\r\n刑未加，兵未接，而所以奪敵者五：一曰廟勝之論；二曰受命之論；三曰\r\n踰垠之論；四曰深溝高壘之論；五曰舉陣加刑之論。此五者，先料敵而後\r\n動，是以擊虛奪之也。\r\n\r\n善用兵者，能奪人而不奪於人。奪者心之機也，令者一眾心也。眾不審則\r\n數變，數變則令雖出眾不信矣。\r\n\r\n故令之之法，小過無更，小疑無申。故上無疑令，則眾不二聽，動無疑事\r\n，則眾不二志，未有不信其心而能得其力者也，未有不得其力而能致其死\r\n戰者也。\r\n\r\n故國必有禮、信、親、愛之義，則可以飢易飽；國必有孝、慈、廉、恥之\r\n俗，則可以死易生。古者率民必先禮信而後爵祿，先廉恥而後刑罰，\r\n先親愛而後律其身。\r\n\r\n故戰者必本乎率身以勵眾士，如心之使四肢也。志不勵則士不死節，士不\r\n死節則眾不戰。\r\n\r\n勵士之道，民之生不可不厚也。爵列之等，死喪之親，民之所營不可不顯\r\n也。必也因民所生而制之，因民所營而顯之，田祿之實，飲食之親，鄉里\r\n相勸，死喪相救，兵役相從，此民之所勵也。\r\n\r\n使什伍如親戚，卒伯如朋友。止如堵牆，動如風雨，車不結轍，士不旋踵\r\n，此本戰之道也。\r\n\r\n地所以養民也，城所以守地也，戰所以守城也，故務耕者民不飢，務守者\r\n地不危，務戰者城不圍。三者，先王之本務也，本務者兵最急。\r\n\r\n故先王專務於兵，有五焉，委積不多則士不行；賞祿不厚則民不勸；武士\r\n不選則眾不強；器用不便則力不壯；刑罰不中則眾不畏。務此五者，靜能\r\n守其所固，動能成其所欲。\r\n\r\n夫以居攻出，則居欲重，陣欲堅，發欲畢，鬥欲齊。\r\n\r\n王國富民，伯國富士，謹存之國富大夫，亡國富食府，所謂上滿下漏，患\r\n無所救。\r\n\r\n故曰：「舉賢任能，不時日而事利；明法審令，不卜筮而事吉；貴功養勞\r\n，不禱祠而得福。」又曰：「天時不如地利，地利不如人和。」聖人所貴\r\n，人事而已。\r\n\r\n夫勤勞之師，將必先己，暑不張蓋，寒不重衣，險必下步，軍井成而後飲\r\n，軍食熟而後飯，軍壘成而後舍，勞佚必以身同之。如此，則師雖久，而\r\n不老不弊。\r\n\r\n\r\n\r\n攻權第五\r\n\r\n\r\n兵以靜勝，國以專勝。\r\n\r\n力分者弱，心疑者背。夫力弱故進退不豪，縱敵不擒，將吏士卒動靜一身\r\n。心既疑背，則計決而不動，動決而不禁，異口虛言。將無修容，卒無常\r\n試，發攻必衄，是謂疾陵之兵，無足與鬥。\r\n\r\n將帥者心也，群下者支節也。其心動以誠，則支節必力；其心動以疑，則\r\n支節必背。夫將不心制，卒不節動，雖勝幸勝也，非攻權也。\r\n\r\n夫民無兩畏也，畏我侮敵，畏敵侮我。見侮者敗，立威者勝。凡將能其道\r\n者，吏畏其將也；吏畏其將者，民畏其吏也；民畏其吏者，敵畏其民也。\r\n是故，知勝敗之道者，必先知畏侮之權。\r\n\r\n夫不愛悅其心者，不我用也；不嚴畏其心者，不我舉也。愛在下順，威在\r\n上立，愛故不二，威故不犯。故善將者，愛與威而已。\r\n\r\n戰不必勝，不可以言戰；攻不必拔，不可以言攻。不然雖刑賞不足信也。\r\n信在期前，事在未兆，故眾已聚不虛散，兵出不徒歸，求敵若求亡子，擊\r\n敵若救溺人。\r\n\r\n分險者無戰心，挑戰者無全氣，鬥戰者無勝兵。凡挾義而戰者，貴從我起\r\n，爭私結怨，應不得已。怨結雖起，待之貴後，故爭必當待之，息必當備\r\n之。\r\n\r\n兵有勝於朝廷，有勝於原野，有勝於市井，鬥則得，服則失，幸以不敗，\r\n此不意彼驚懼而曲勝之也。曲勝，言非全也。非全勝者，無權名。故明主\r\n戰攻日，合鼓合角，節以兵刃，不求勝而勝也。\r\n\r\n兵有去備徹威而勝者，以其有法故也。有器用之蚤定也，其應敵也周，其\r\n總率也極。故五人而伍，十人而什，百人而卒，千人而率，萬人而將，已\r\n周已極，其朝死則朝代，暮死則暮代，權敵審將，而後舉兵。\r\n\r\n故凡集兵千里者旬日，百里者一日，必集敵境。卒聚將至，深入其地，錯\r\n絕其道，棲其大城大邑，使之登城逼危，男女數重，各逼地形，而攻要塞\r\n。據一城邑，而數道絕，從而攻之，敵將帥不能信，吏卒不能和，刑有所\r\n不從者，則我敗之矣。敵救未至，而一城已降。\r\n\r\n津梁未發，要塞未修，城險未設，渠答未張，則雖有城無守矣。遠堡未入\r\n，戍客未歸，則雖有人無人矣。六畜未聚，五穀未收，財用未歛，則雖有\r\n資無資矣。夫城邑空虛而資盡者，我因其虛而攻之。法曰：「獨出獨入，\r\n敵不接刃而致之。」此之謂矣。\r\n\r\n\r\n\r\n守權第六\r\n\r\n\r\n凡守者，進不郭圉，退不亭障，以禦戰非善者也。豪傑雄俊，堅甲利兵，\r\n勁弩強矢，盡在郭中，乃收窖廩，毀拆而入保，令客氣十百倍，而主之氣\r\n不半焉。敵攻者，傷之甚也，然而世將弗能知。\r\n\r\n夫守者，不失險者也。守法，城一丈十人守之，工食不與焉。出者不守，\r\n守者不出，一而當十，十而當百，百而當千，千而當萬，故為城郭者，非\r\n特費於民聚土壤也。誠為守也。\r\n\r\n千丈之城則萬人守之，池深而廣，城堅而厚，士民備，薪食給，弩堅矢強\r\n，矛戟稱之，此守法也。\r\n\r\n攻者不下十餘萬之眾，其有必救之軍者，則有必守之城；無必救之軍者，\r\n無必守之城。\r\n\r\n若彼城堅而救誠，則愚夫愚婦無不蔽城，盡資血城者。期年之城，守餘於\r\n攻者，救餘於守者。若彼城堅而救不誠，則愚夫愚婦無不守陴而泣下，此\r\n人之常情也，遂發其窖廩救撫，則亦不能止矣。必鼓其豪傑雄俊，堅甲利\r\n兵，勁弩強矢并於前，么麼毀瘠者并於後。\r\n\r\n十萬之軍頓於城下，救必開之，守必出之。出據要塞，但救其後，無絕其\r\n糧道，中外相應。\r\n\r\n此救而示之不誠，示之不誠，則倒敵而待之者也。後其壯，前其老，彼敵\r\n無前，守不得而止矣，此守權之謂也。\r\n\r\n\r\n\r\n十二陵第七\r\n\r\n\r\n威在於不變；惠在於因時；機在於應事；戰在於治氣；攻在於意表；守在\r\n於外飾；無過在於度數；無困在於豫備；謹在於畏小；智在於治大；除害\r\n在於果斷；得眾在於下人。\r\n\r\n悔在於任疑；孽在於屠戮；偏在於多私；不詳在於惡聞己過；不度在於竭\r\n民財；不明在於受間；不實在於輕發；固陋在於離質；禍在於好利；害在\r\n於親小人；亡在於無所守；危在於無號令。\r\n\r\n\r\n\r\n武議第八\r\n\r\n\r\n凡兵不攻無過之城，不殺無罪之人。夫殺人之父兄，利人之財貨，臣妾人\r\n之子女，此皆盜也。故兵者所以誅亂禁不義也。兵之所加者，農不離其田\r\n業，賈不離其肆宅，士大夫不離其官府，由其武議在於一人，故兵不血刃\r\n，而天下親焉。\r\n\r\n萬乘農戰，千乘救守，百乘事養。農戰不外索權，救守不外索助，事養不\r\n外索資。\r\n\r\n夫出不足戰，入不足守者，治之以市。市者，所以給戰守也。萬乘無千乘\r\n之助，必有百乘之市。\r\n\r\n凡誅者所以明武也，殺一人而三軍震者，殺之。殺一人而萬人喜者，殺之\r\n。殺之貴大，賞之貴小，當殺而雖貴重必殺之，是刑上究也。賞及牛童馬\r\n圉者，是賞下流也。夫能刑上究賞下流，此將之武也，故人主重將。\r\n\r\n夫將提鼓揮枹，臨難決戰，接兵角刃，鼓之而當，則賞功立名，鼓之而不\r\n當，則身死國亡。是存亡安危在於枹端，奈何無重將也。\r\n\r\n夫提鼓揮枹，接兵角刃，居以武事成功者，臣以為非難也。古人曰：「無\r\n蒙衝而攻，無渠答而守。是謂無善之軍。視無見，聽無聞，由國無市也。\r\n夫市也者，百貨之官也，市賤賣貴，以限士人。人食粟一斗，馬食菽三斗\r\n，人有飢色，馬有瘠形，何也？市有所出，而官無主也。夫提天下之節制\r\n，而無百貨之官，無謂其能戰也。\r\n\r\n起兵，直使甲冑生蟣蝨，必為吾所效用也。鷙鳥逐雀，有襲人之懷，入人\r\n之室者，非出生也，後有憚也。\r\n\r\n太公望年七十，屠牛朝歌，賣食盟津，過七十餘而主不聽，人人謂之狂夫\r\n也。及遇文王，則提三萬之眾，一戰而天下定，非武議安得此合也。故曰\r\n：「良馬有策，遠道可致；賢士有合，大道可明。」\r\n\r\n武王伐紂，師渡盟津，右旄左鉞，死士三百，戰士三萬。紂之陳億萬，飛\r\n廉、惡來身先戟斧，陳開百里。武王不罷市民，兵不血刃，而克商誅紂，\r\n無祥異也，人事修不修而然也。\r\n\r\n今世將考孤虛，占咸池，合龜兆，視吉凶，觀星辰風雲之變，欲以成勝立\r\n功，臣以為難。夫將者，上不制於天，下不制於地，中不制於人。故兵者\r\n，凶器也。爭者，逆德也。將者，死官也。故不得已而用之。\r\n\r\n無天於上，無地於下，無主於後，無敵於前。一人之兵，如狼如虎，如風\r\n如雨，如雷如霆，震震冥冥，天下皆驚。\r\n\r\n勝兵似水，夫水至柔弱者也，然所以觸，丘陵必為之崩，無異也，性專而\r\n觸誠也。今以莫邪之利，犀兕之堅，三軍之眾，有所奇正，則天下莫當其\r\n戰矣。\r\n\r\n吳起與秦戰，舍不平隴畝，樸嫩蓋之，以蔽霜露，如此何也？不自高人故\r\n也。乞人之死不索尊，竭人之力不責禮，故古者甲冑之士不拜，示人無已\r\n煩也。夫煩人而欲乞其死，竭其力，自古至今，未嘗聞矣。\r\n\r\n將受命之日，忘其家，張軍宿野忘其親，援枹而鼓忘其身。吳起臨戰，左\r\n右進劍。起曰：「將專主旗鼓爾，臨難決疑，揮兵指刃，此將事也。一劍\r\n之任，非將事也。」\r\n\r\n三軍成行，一舍而後成三舍，三舍之餘，如決川源。望敵在前，因其所長\r\n而用之。敵白者堊之，赤者赭之。\r\n\r\n吳起與秦戰未合，一夫不勝其勇，前獲雙首而還。吳起立命斬之。軍吏諫\r\n曰：「此材士也，不可斬！」起曰：「材士則是也，非吾令也。」斬之。\r\n\r\n\r\n\r\n將理第九\r\n\r\n\r\n凡將，理官也，萬物之主也，不私於一人。夫能無私於一人，故萬物至而\r\n制之，萬物至而命之。\r\n\r\n君子不救囚於五步之外，雖鉤兵射之，弗追也。故善審囚之情，不待菙楚\r\n，而囚之情可畢矣。\r\n\r\n笞人之背，灼人之脅，束人之指，而訊囚之情，雖國士有不勝其酷，而自\r\n誣矣。\r\n\r\n今世諺云：「千金不死，百金不刑。」試聽臣之術，雖有堯、舜之智，不\r\n能關一言；雖有萬金，不能用一銖。\r\n\r\n今夫決獄，小圄不下數十，中圄不下數百，大圄不下數千。十人聯百人之\r\n事，百人聯千人之事，千人聯萬人之事，所聯之者，親戚兄弟也，其次婚\r\n姻也，其次知識故人也。是農無不離田業，賈無不離肆宅，士大夫無不離\r\n官府。如此關聯良民，皆囚之情也。兵法曰：「十萬之師出，日費千金。\r\n」今良民十萬，而聯於囹圄，上不能省，臣以為危也。\r\n\r\n\r\n\r\n原官第十\r\n\r\n\r\n官者，事之所主，為治之本也。制者，職分四民，治之分也。貴爵富祿必\r\n稱，尊卑之體也。\r\n\r\n好善罰惡，正比法，會計民之具也。均井地，節賦斂，取予之度也。程工\r\n人，備器用，匠工之功也。分地塞要，殄怪禁淫之事也。\r\n\r\n守法稽斷，臣下之節也。明法稽驗，主上之操也。明主守，等輕重，臣主\r\n之權也。明賞賚，嚴誅責，止姦之術也。審開塞，守一道，為政之要也。\r\n\r\n下達上通，至聰之聽也。知國有無之數，用其仂也。知彼弱者，強之體也\r\n。知彼動者，靜之決也。\r\n\r\n官分文武，惟王之二術也。俎豆同制，天子之會也。遊說間諜無自入，正\r\n議之術也。\r\n\r\n諸侯有謹天子之禮，君臣繼世，承王之命也。更造易常，違王明德，故禮\r\n得以伐之。官無事治，上無慶賞，民無獄訟，國無商賈，何王之至？明舉\r\n上達，在王垂聽也。\r\n\r\n\r\n\r\n治本第十一\r\n\r\n\r\n凡治人者何？曰：「非五穀無以充腹，非絲麻無以蓋形。」故充腹有粒，\r\n蓋形有縷，夫在芸耨，妻在機杼，民無二事，則有儲蓄，夫無雕文刻鏤之\r\n事，女無繡飾纂組之作。\r\n\r\n木器液，金器腥，聖人飲於土，食於土，故埏埴以為器，天下無費。今也\r\n，金木之性不寒，而衣繡飾；馬牛之性食草飲水，而給菽粟。是治失其本\r\n，而宜設之制也。\r\n\r\n春夏夫出於南畝，秋冬女練於布帛，則民不困。今短褐不蔽形，糟糠不充\r\n腹，失其治也。\r\n\r\n古者土無肥瘠，人無勤惰，古人何得，今人何失耶？耕者不終畝，織者日\r\n斷機，而奈何飢寒。蓋古治之行，今治之止也。\r\n\r\n夫謂治者，使民無私也。民無私，則天下為一家，無私耕私織，共寒其寒\r\n，共飢其飢。故如有子十人，不加一飯；有子一人，不損一飯，焉有喧呼\r\n酖酒以敗善類乎？\r\n\r\n民相輕佻，則欲心與爭奪之患起矣。橫生於一夫，則民私飯有儲食，私用\r\n有儲財，民一犯禁，而拘以刑治，烏有以為人上也。善政執其制，使民無\r\n私，則為下不敢私，則無為非者矣。\r\n\r\n反本緣理，出乎一道，則欲心去，爭奪止，囹圄空，野充粟多，安民懷遠\r\n，外無天下之難，內無暴亂之事，治之至也。\r\n\r\n蒼蒼之天，莫知其極，帝王之君，誰為法則？往世不可及，來世不可待，\r\n求己者也。\r\n\r\n所謂天子者四焉：一曰神明；二曰垂光；三曰洪敘；四曰無敵。此天子之\r\n事也。\r\n\r\n野物不為犧牲，雜學不為通儒。今說者曰：「百里之海，不能飲一夫；三\r\n尺之泉，足止三軍渴。」臣謂：「欲生於無度，邪生於無禁。」\r\n\r\n太上神化，其次因物，其下在於無奪民時，無損民財。夫禁必以武而成，\r\n賞必以文而成。\r\n\r\n\r\n\r\n戰權第十二\r\n\r\n\r\n兵法曰：「千人而成權，萬人而成武。權先加人者，敵不力交；武先加人\r\n者，敵無威接。」故兵貴先勝於此，則勝彼矣；弗勝於此，則弗勝彼矣。\r\n凡我往則彼來，彼來則我往，相為勝敗，此戰之理然也。\r\n\r\n夫精誠在乎神明，戰權在乎道所極。有者無之，無者有之，安所信之。\r\n\r\n先王之所傳聞者，任正去詐，存其慈順，決無留刑。故知道者，必先圖不\r\n知止之敗，惡在乎必往有功。輕進而求戰者，敵復圖止，我往而敵制勝矣\r\n。故兵法曰：「求而從之，見而加之，主人不敢當而陵之，必喪其權。」\r\n\r\n凡奪者無氣，恐者不可守；敗者無人，兵無道也。意往而不疑則從之，奪\r\n敵者無前則加之，明視而高居則威之，兵道極矣。\r\n\r\n其言無謹偷矣，其陵犯無節破矣，水潰雷擊三軍亂矣。必安其危，去其患\r\n，以智決之。\r\n\r\n高之以廊廟之論，重之以受命之論，銳之以踰垠之論，則敵國可不戰而服\r\n。\r\n\r\n\r\n\r\n重刑令第十三\r\n\r\n\r\n夫將自千人以上，有戰而北，守而降，離地逃眾，命曰「國賊」。身戮家\r\n殘，去其籍，發其墳墓，暴其骨於市，男女公於官。自百人以上，有戰而\r\n北，守而降，離地逃眾，命曰「軍賊」。身死家殘，男女公於官。使民內\r\n畏重刑，則外輕敵。\r\n\r\n故先王明制度於前，重威刑於後。刑重則內畏，內畏則外輕矣。\r\n\r\n\r\n\r\n伍制令第十四\r\n\r\n\r\n軍中之制，五人為伍，伍相保也。十人為什，什相保也。五十為屬，屬相\r\n保也。百人為閭，閭相保也。\r\n\r\n伍有干令犯禁者，揭之免於罪，知而弗揭，全伍有誅。什有干令犯禁者，\r\n揭之免於罪，知而弗揭，全什有誅。屬有干令犯禁者，揭之免於罪，知而\r\n弗揭，全屬有誅。閭有干令犯禁者，揭之免於罪，知而弗揭，全閭有誅。\r\n\r\n吏自什長以上，至左右將，上下皆相保也。有干令犯禁者，揭之免於罪，\r\n知而弗揭之，皆與同罪。\r\n\r\n夫什伍相結，上下相聯，無有不得之姦，無有不揭之罪，父不得以私其子\r\n，兄不得以私其弟，而況國人聚舍同食，烏能以干令相私者哉。\r\n\r\n\r\n\r\n分塞令第十五\r\n\r\n\r\n中軍、左、右、前、後軍，皆有分地，方之以行垣，而無通其交往。將有\r\n分地，帥有分地，伯有分地，皆營其溝域，而明其塞令，使非百人無得通\r\n。非其百人而入者伯誅之，伯不誅與之同罪。\r\n\r\n軍中縱橫之道，百有二十步而立一府柱。量人與地，柱道相望，禁行清道\r\n，非將吏之符節，不得通行。采薪芻牧者皆成伍，不成伍者不得通行。吏\r\n屬無節，士無伍者，橫門誅之。踰分干地者，誅之。故內無干令犯禁，則\r\n外無不獲之姦。\r\n\r\n\r\n\r\n束伍令第十六\r\n\r\n\r\n束伍之令曰：五人為伍，共一符，收於將吏之所，亡伍而得伍當之。得伍\r\n而不亡有賞，亡伍不得伍，身死家殘。亡長得長當之，得長不亡有賞，亡\r\n長不得長，身死家殘，復戰得首長，除之。亡將得將當之，得將不亡有賞\r\n，亡將不得將，坐離地遁逃之法。\r\n\r\n戰誅之法曰：什長得誅十人，伯長得誅什長，千人之將得誅百人之長，萬\r\n人之將得誅千人之將，左右將軍得誅萬人之將，大將軍無不得誅。\r\n\r\n\r\n\r\n經卒令第十七\r\n\r\n\r\n經卒者，以經令分之為三分焉：左軍蒼旂，卒戴蒼羽；右軍白旂，卒戴白\r\n羽；中軍黃旂，卒戴黃羽。卒有五章：前一行蒼章，次二行赤章，次三行\r\n黃章，次四行白章，次五行黑章。\r\n\r\n次以經卒，亡章者有誅，前一五行，置章於首；次二五行，置章於項；次\r\n三五行，置章於胸；次四五行，置章於腹；次五五行，置章於腰。如此，\r\n卒無非其吏，吏無非其卒，見非而不詰，見亂而不禁，其罪如之。\r\n\r\n鼓行交鬥，則前行進為犯難，後行進為辱眾。踰五行而前進者有賞，踰五\r\n行而後者有誅，所以知進退先後，吏卒之功也。故曰：「鼓之前如霆，動\r\n如風雨，莫敢當其前，莫敢躡其後。」言有經也。\r\n\r\n\r\n\r\n勒卒令第十八\r\n\r\n\r\n金、鼓、鈴、旂四者各有法。鼓之則進，重鼓則擊。金之則止，重金則退\r\n。鈴，傳令也。旂麾之左則左，麾之右則右，奇兵則反是。\r\n\r\n一鼓一擊而左，一鼓一擊而右。一步一鼓，步鼓也。十步一鼓，趨鼓也，\r\n音不絕，鶩鼓也。商，將鼓也。角，帥鼓也，小鼓，伯鼓也。三鼓同，則\r\n將、帥、伯其心一也。奇兵則反是。\r\n\r\n鼓失次者有誅，喧嘩者有誅，不聽金、鼓、鈴、旂者有誅。\r\n\r\n百人而教戰，教成，合之千人。千人教成，合之萬人。萬人教成，合之三\r\n軍。三軍之眾，有分有合，為大戰之法，教成，試之以閱。\r\n\r\n方亦勝，圓亦勝，錯斜亦勝，臨險亦勝。敵在山緣而從之，敵在淵沒而從\r\n之，求敵如求亡子，從之無疑，故能敗敵而制其命。\r\n\r\n夫蚤決先敵，若計不先定，慮不蚤決，則進退不定，疑生必敗。故正兵貴\r\n先，奇兵貴後，或先或後，制敵者也。世將不知法者，專命而行，先擊而\r\n勇，無不敗者也。\r\n\r\n其舉有疑而不疑，其往有信而不信，其致有遲疾而不遲疾，是三者戰之累\r\n也。\r\n\r\n\r\n\r\n將令第十九\r\n\r\n\r\n將軍受命，君必先謀於廟，行令於廷，君身以斧鉞授將曰：「左、右、中\r\n軍皆有分職，若踰分而上請者死，軍無二令，二令者誅。留令者誅。失令\r\n者誅。」\r\n\r\n將軍告曰：「出國門之外，期日中設營，表置轅門，期之，如過時則坐法\r\n。」\r\n\r\n將軍入營，即閉門清道，有敢行者誅，有敢高言者誅，有敢不從令者誅。\r\n\r\n\r\n\r\n踵軍令第二十\r\n\r\n\r\n所謂踵軍者，去大軍百里，期於會地，為三日熟食，前軍而行，為戰合之\r\n表。合表，乃起踵軍，饗士，使為之戰勢，是謂趨戰者也。\r\n\r\n興軍者，前踵軍而行，合表乃起，去大軍一倍其道，去踵軍百里，期於會\r\n地，為六日熟食，使為戰備，分卒據要害。戰利則追北，按兵而趨之。踵\r\n軍遇有還者誅之。所謂諸將之兵，在四奇之內者勝也。\r\n\r\n兵有什伍，有分有合，豫為之職，守要塞關梁而分居之。戰合表起，即皆\r\n會也。大軍為計日之食起，戰具無不及也，令行而起，不如令者有誅。\r\n\r\n凡稱分塞者，四境之內，當興軍踵軍既行，則四境之民，無得行者。奉王\r\n之軍命，授持符節，名為順職之吏，非順職之吏而行者誅之。戰合表起，\r\n順職之吏，乃行用以相參，故欲戰先安內也。\r\n\r\n\r\n\r\n兵教上第二十一\r\n\r\n\r\n兵之教，令分營居陳，有非令而進退者，加犯教之罪。前行者前行教之，\r\n後行者後行教之，左行者左行教之，右行者右行教之，教舉五人，其甲首\r\n有賞。弗教如犯教之罪。羅地者，自揭其伍，伍內互揭之，免其罪。\r\n\r\n凡伍臨陳，若一人有不進死於敵，則教者如犯法之罪。凡什保什，若亡一\r\n人，而九人不盡死於敵，則教者如犯教之罪。自什己上，至於裨將，有不\r\n若法者，則教者如犯法者之罪。\r\n\r\n凡明刑罰，正勸賞，必在乎兵教之法。\r\n\r\n將異其旂，卒異其章，左軍章左肩，右軍章右肩，中軍章胸前。書其章曰\r\n：某甲、某士。前後軍各五行，尊章置首上，其次差降之。\r\n\r\n伍長教其四人，以板為鼓，以瓦為金，以竿為旂。擊鼓而進，低旂則趨，\r\n擊金而退。麾而左之，麾而右之，金鼓俱擊而坐。\r\n\r\n伍長教成，合之什長。什長教成，合之卒長。卒長教成，合之伯長。伯長\r\n教成，合之兵尉。兵尉教成，合之裨將。裨將教成，合之大將。大將教之\r\n，陳於中野，置大表三百步而一。既陣去表，百步而決。百步而趨，百步\r\n而鶩，習戰以成其節，乃為之賞罰。\r\n\r\n自尉吏而下，盡有旂。戰勝得旂者，各視所得之爵，以明賞勸之心。\r\n\r\n戰勝在乎立威，立威在乎戮力，戮力在乎正罰，正罰者所以明賞也。\r\n\r\n令民背國門之限，決生死之分，教之死而不疑者，有以也。令守者必固，\r\n戰者必鬥，姦謀不作，姦民不語，令行無變，兵行無猜，輕者若霆，奮敵\r\n若驚。舉功別德，明如白黑，令民從上令，如四肢應心也。\r\n\r\n前軍絕行亂陳，破堅如潰者，有以也。此謂之兵教。所以開封疆，守社稷\r\n，除患害，成武德也。\r\n\r\n\r\n\r\n兵教下第二十二\r\n\r\n\r\n臣聞人君有必勝之道，故能并兼廣大，以一其制度，則威加天下有十二焉\r\n：\r\n\r\n一曰連刑，謂同罪保伍也；二曰地禁，謂禁止行道，以網外姦也；三曰全\r\n軍，謂甲首相附，三五相同，以結其聯也；四曰開塞，謂分地以限，各死\r\n其職而堅守也；五曰分限，謂左右相禁，前後相待，垣車為固，以逆以止\r\n也；六曰號別，謂前列務進以別，其後者不得爭先登不次也；七曰五章，\r\n謂彰明行列，始卒不亂也；八曰全曲，謂曲折相從，皆有分部也；九曰金\r\n鼓，謂興有功，致有德也；十曰陳車，謂接連前矛，馬冒其目也；十一曰\r\n死士，謂眾軍之中有材智者，乘於戰車，前後縱橫，出奇制敵也；十二曰\r\n力卒，謂經旂全曲，不麾不動也。\r\n\r\n此十二者教成，犯令不舍。兵弱能強之，主卑能尊之，令弊能起之，民流\r\n能親之，人眾能治之，地大能守之。國車不出於閫，組甲不出於橐，而威\r\n服天下矣。\r\n\r\n兵有五致：為將忘家，踰垠忘親，指敵忘身，必死則生，急勝為下。\r\n\r\n百人被刃，陷行亂陳，千人被刃，擒敵殺將，萬人被刃，橫行天下。\r\n\r\n武王問太公望曰：「吾欲少間而極用人之要？」望對曰：「賞如山，罰如\r\n谿。太上無過，其次補過，使人無得私語。諸罰而請不罰者死，諸賞而請\r\n不賞者死。伐國必因其變，示之以財，以觀其窮，示之以弊，以觀其病，\r\n上乖下離，若此之類是伐之因也。」\r\n\r\n凡興師，必審內外之權，以計其去。兵有備闕，糧食有餘不足，校所出入\r\n之路，然後興師伐亂，必能入之。\r\n\r\n地大而城小者，必先收其地。城大而窄者，必先攻其城。地廣而人寡者，\r\n則絕其阨。地狹而人眾者，則築大堙以臨之。無喪其利，無奮其時，寬其\r\n政，夷其業；救其弊，則足施天下。\r\n\r\n今戰國相攻，大伐有德。自伍而兩，自兩而師，不一其令。率俾民心不定\r\n，徒尚驕侈，謀患辨訟，吏究其事，累且敗也。日暮路遠，還有挫氣。師\r\n老將貪，爭掠易敗。\r\n\r\n凡將輕，壘卑，眾動，可攻也。將重，壘高，眾懼，可圍也。凡圍必開其\r\n小利，使漸夷弱，則節各有不食者矣。眾夜擊者驚也，眾避事者離也。待\r\n人之救，期戰而蹙，皆心失而傷氣也。傷氣敗軍，曲謀敗國。\r\n\r\n\r\n\r\n兵令上第二十三\r\n\r\n\r\n兵者，凶器也。爭者，逆德也。事必有本，故王者伐暴亂，本仁義焉。戰\r\n國則以立威，抗敵，相圖，不能廢兵也。\r\n\r\n兵者以武為植，以文為種。武為表，文為堙C能審此二者，知勝敗矣。文\r\n所以視利害，辨安危；武所以犯強敵，力攻守也。\r\n\r\n專一則勝，離散則敗。陳以密則固，鋒以疏則達。卒畏將甚於敵者勝，卒\r\n畏敵甚於將者敗。所以知勝敗者，稱將於敵也，敵與將猶權衡焉。安靜則\r\n治，暴疾則亂。\r\n\r\n出卒陳兵有常令，行伍疏數有常法，先後之次有適宜。常令者，非追北襲\r\n邑攸用也。前後不次則失也。亂先後斬之。\r\n\r\n常陳皆向敵，有內向，有外向，有立陳，有坐陳。夫內向所以顧中也，外\r\n向所以備外也，立陳所以進也，坐陳所以止也，立坐之陳，相參進止，將\r\n在其中。坐之兵劍斧，立之兵戟弩，將亦居中。\r\n\r\n善禦敵者，正兵先合，而後振之，此必勝之術也。陳之斧鉞，飾之旂章，\r\n有功必賞，犯令必死，存亡死生，在枹之端，雖天下有善兵者，莫能禦此\r\n矣。\r\n\r\n矢射未交，長刃未接，前譟者謂之虛，後譟者謂之實，不譟者謂之秘，虛\r\n實者兵之體也。\r\n\r\n\r\n\r\n兵令下第二十四\r\n\r\n\r\n諸去大軍為前禦之備者，邊縣列候各相去三、五里。聞大軍為前禦之備戰\r\n，則皆禁行，所以安內也。\r\n\r\n內卒出戍，令將吏授旂鼓戈甲。發日，後將吏及出縣封界者，以坐後戍法\r\n。兵戍邊一歲，遂亡不候代者，法比亡軍。父母妻子知之，與同罪。弗知\r\n，赦之。\r\n\r\n卒後將吏而至大將所一日，父母妻子盡同罪。卒逃歸至家一日，父母妻子\r\n弗捕執及不言，亦同罪。\r\n\r\n諸戰而亡其將吏者，及將吏棄卒獨北者，盡斬之。前吏棄其卒而北，後吏\r\n能斬之而奪其卒者，賞。軍無功者，戍三歲。\r\n\r\n三軍大戰，若大將死，而從吏五百人以上不能死敵者，斬。大將左右近卒\r\n在陳中者，皆斬。餘士卒，有軍功者，奪一級。無軍功者，戍三歲。\r\n\r\n戰亡伍人，及伍人戰死不得其死，同伍盡奪其功。得其屍，罪皆赦。\r\n\r\n軍之利害，在國之名實。今名在官，而實在家，官不得其實，家不得其名\r\n。聚卒為軍，有空名而無實，外不足以禦敵，內不足以守國，此軍之所以\r\n不給，將之所以奪威也。\r\n\r\n臣以謂卒逃歸者，同舍伍人及吏，罰入糧為饒。名為軍實，是有一軍之名\r\n，而有二實之出，國內空虛，自竭民歲，曷以免奔北之禍乎？\r\n\r\n今以法止逃歸，禁亡軍，是兵之一勝也。什伍相聯，及戰鬥則卒吏相救，\r\n是兵之二勝也。將能立威，卒能節制，號令明信，攻守皆得，是兵之三勝\r\n也。\r\n\r\n臣聞古之善用兵者，能殺士卒之半，其次殺其十三，其下殺其十一。能殺\r\n其半者，威加海內；殺十三者，力加諸侯；殺十一者，令行士卒。故曰：\r\n百萬之眾不用命，不如萬人之鬥也。萬人之鬥，不如百人之奮也。\r\n\r\n『賞如日月，信如四時，令如斧鉞，制如干將，士卒不用命者，未之聞也\r\n。』\r\n\r\n\r\n\r\n\r\n\r\n\r\n\r\n\r\nZhu Zhai Ji (The Collections Of Bamboo-House)\r\n\r\nby Wang Mian\r\n\r\n\r\nThe original Chinese:\r\n\r\n竹齋集\r\n\r\n\r\n王冕\r\n\r\n\r\n\r\n卷一\r\n\r\n七言律詩\r\n\r\n\r\n\r\n金陵懷古\r\n\r\n壞牆幽徑草青青，何處園林是舊京？\r\n海氣或生山背雨，江潮不到石頭城。\r\n英雄消歇無人語，形勢週遭夕照明。\r\n回首長干思無限，水風楊柳作秋聲。\r\n\r\n\r\n建康層樓\r\n\r\n層樓危構出層霄，把酒登臨客恨饒。\r\n草色不羞吳地短，雁聲空落楚天遙。\r\n江山如畫知豪傑，風月無私慰寂寥。\r\n六代繁華在何處？敗紅殘綠野蕭蕭。\r\n\r\n\r\n別金陵\r\n\r\n六朝舊跡俱尋遍，千古英雄一笑休。\r\n黃葉亂隨秋雨落，長江空帶楚天流。\r\n樽前有客翻新調，白下無人說故侯。\r\n明日西風天色好，吹簫騎鶴上揚州。\r\n\r\n\r\n遇昭瑞宮次韻二首\r\n\r\n其一\r\n\r\n紅花翠竹滿江皋，依約仙山駕巨鰲。\r\n月下每聽來鶴佩，雲中時復見龍袍。\r\n西江日薄潮聲小，北極天開王氣高。\r\n咫尺山河移版籍，書生徒爾說英豪。\r\n\r\n其二\r\n\r\n金屋無人玉殿開，青蒲埋沒遍莓苔。\r\n舊愁隱隱隨煙浪，新恨綿綿入草萊。\r\n紅葉已隨流水去，黃門空憶看華來。\r\n東南富貴消磨盡，留得荒村古將台。\r\n\r\n\r\n悼達兼善平章\r\n\r\n出師未捷身先死，忠義如公更不多。\r\n豈直文章驚宇宙？尚餘威武振山河。\r\n中原正想劉安世，南海空思馬伏波。\r\n老我未能操史筆，懷思時復動哀歌。\r\n\r\n\r\n寄天台丁仲容\r\n\r\n去年腳底生繭瘤，今年巾中華發稠。\r\n讀書不敢略字過，得酒豈徒成醉休？\r\n關山杳杳絕飛鳥，江海淒淒無釣舟。\r\n好風良夜那可已，思君時復一登樓。\r\n\r\n\r\n發古塘\r\n\r\n秋風籬落菊花黃，滿眼江山似故鄉。\r\n投老無家真可笑，長年為客尚能狂。\r\n青苔蝕盡床頭劍，白日消磨鏡裡霜。\r\n聞道中州凋弊甚，忘機不解說淒涼。\r\n\r\n\r\n徐竹隱\r\n\r\n連江修竹靜郊居，門外陰陰千畝餘。\r\n直節不移高士操，息交那與俗人書。\r\n臥聽翠雨飛瓴甋，笑挹清風過綺疏。\r\n卻掃紅塵喧境寂，歲寒分席待樵漁。\r\n\r\n\r\n聽秋軒\r\n\r\n人世紅塵高沒馬，老禪方丈足清幽。\r\n入門便覺氣侯別，歷耳似知天地秋。\r\n不羨書生能作賦，卻憐遊子太多愁。\r\n夜來樹影飄零盡，明月無端生屋頭。\r\n\r\n\r\n送邊伯京之閩\r\n\r\n邊郎辟掾南閩去，馬首春光正十分。\r\n路夾海棠行錦障，江涵山翠擁羅文。\r\n簡書可勵風雲會，韜略能夷虎豹群。\r\n若向武夷山下過，為余傳語杜徵君。\r\n\r\n\r\n漫興三首\r\n\r\n其一\r\n\r\n隱幾看山與世違，當門種竹亦無機。\r\n五更驟雨隨風過，滿眼落花如雪飛。\r\n每為注書消夜燭，亦常沽酒點春衣。\r\n今朝急報任公子，昨日蒼苔滿釣磯。\r\n\r\n其二\r\n\r\n中天積翠郁層陰，雪瀑遙飛落遠岑。\r\n白月夜分雙鶴舞，清風時聽萬松吟。\r\n放懷盡可從詩酒，行樂何須論古今。\r\n我欲與君飛兩舄，題詩刻竹滿山林。\r\n\r\n其三\r\n\r\n風花片片落瑤台，江北江南春未回。\r\n老子胸中自瀟灑，故鄉何處卻徘徊。\r\n海雲挾雨連天黑，江鸛如人近屋來。\r\n景物相看只如此，沽杯且放好懷開。\r\n\r\n\r\n寄東鄰唐彥常\r\n\r\n桐木散陰鄰屋壁，子居巷東我巷西。\r\n繡衣耀日輕拂袂，白馬躡雲新鑿蹄。\r\n湖上笑歌多載酒，夜來歸去醉如泥。\r\n春風又別四十日，安得看山同杖藜？\r\n\r\n\r\n漫興三首\r\n\r\n其一\r\n\r\n白霧黃煙慘百蠻，長年不見鶴書還。\r\n江河萬里歸滄海，山嶺千重走劍關。\r\n白首詞臣空墮淚，青春才子強回顏。\r\n舊愁新恨知多少？都在閒花野草間。\r\n\r\n其二\r\n\r\n關下險固憑三輔，隴右勾連接四川。\r\n簇簇樓台懸日月，盈盈花草爛雲煙。\r\n飆回海上沙飛雪，雨足江南水拍天。\r\n可笑華山陳處士，風流文采卻貪眠。\r\n\r\n其三\r\n\r\n青山隱隱帶灤河，金碧光中望■娑。\r\n五穀不生羊馬盛，二儀殊候雪霜多。\r\n打圍陣合穹廬轉，警蹕聲傳御駕過。\r\n渺渺黃沙天萬里，壯心未解說風波。\r\n\r\n\r\n悼止齋王先生二首\r\n\r\n其一\r\n\r\n休致歸來與世違，平生所有未全施。\r\n胸中經緯天人識，舌底風雷宰相知。\r\n論道端然見周召，得時元不下皋夔。\r\n南金東箭誰堪擬？綠水青山盡可悲。\r\n\r\n其二\r\n\r\n文采風流今已矣，夫何能見紫芝眉？\r\n中天氣黯星河慘，南國春寒草木悲。\r\n政事堂堂傳兩省，論談娓娓動諸司。\r\n老成如此多關係，青瑣諸公淚亦垂。\r\n\r\n其三\r\n\r\n三月燕山聽子規，追思令我淚垂垂。\r\n雖然事業能經世，可惜文章未際時。\r\n霜慘晴窗琴獨冷，月明秋水劍雙悲。\r\n山河萬里人情別，回首春風說向誰？\r\n\r\n\r\n即事二首\r\n\r\n其一\r\n\r\n灤水城頭六月霜，東華門外草皆黃。\r\n旌旗影動千官慘，斧鉞光沈萬馬忙。\r\n青象不將傳國璽，紫駝只引舊氈房。\r\n諸郎不解風塵惡，爭指紅門入建章。\r\n\r\n其二\r\n\r\n白草黃沙野色分，古今愁恨滿乾坤。\r\n飛鴻點點來邊塞，寒雪紛紛落薊門。\r\n風景淒涼只如此，人情澆薄復何論。\r\n知機可有桑乾水，未入滄溟早自渾。\r\n\r\n\r\n紀夢\r\n\r\n十有一月三十夜，清夢忽然歸到家。\r\n對母徐徐言世事，呼兒故故問生涯。\r\n庭前修竹不改色，溪上老梅都是花。\r\n起坐山窗聽茶鼎，又思風雨客三巴。\r\n\r\n\r\n會友\r\n\r\n昨夜朔風吹地動，起看長劍雪花明。\r\n讀書空墮英雄淚，得酒時澆磊塊情。\r\n相見抵須言客況，論交殊不愧前盟。\r\n漢家四海承平久，何必區區論賈生。\r\n\r\n\r\n過漁浦\r\n\r\n十八里河船不行，江頭日日問潮生。\r\n未同待詔於金馬，卻異看花在錦城。\r\n萬里春風歸思好，四更寒雨一燈明。\r\n故人湖海襟懷古，能話舊時鷗鷺盟。\r\n\r\n\r\n即景\r\n\r\n江北春深野草芳，江南春淺柳枝黃。\r\n鳧鷗得水競出沒，寒雀受風相頡頏。\r\n適意漫提如意舞，醒時不異醉時狂。\r\n昨朝孺子攔街笑，笑殺人間馬子長。\r\n\r\n\r\n送宇文子貞\r\n\r\n郊居暫輟簿書勞，尚植忠良翊聖朝。\r\n風月一壇光灩灩，天人三策錦飄飄。\r\n清聲足重江潮望，直筆寧辭館閣招。\r\n洛下諸郎競才俊，豈能無意說漁樵？\r\n\r\n\r\n次韻二首\r\n\r\n其一\r\n\r\n老吾濩落忘機久，江湖鷗鳥弗猜疑。\r\n黃花圍宅如元亮，白雪滿床無子期。\r\n身後虛名定何益，世間多事不須知。\r\n故人有約來招隱，莫待秋風老桂枝。\r\n\r\n其二\r\n\r\n野人住處無車馬，門外蓬蒿抵樹高。\r\n石腳雲生三伏雨，屋頭松撼五更濤。\r\n田園入畫真堪笑，薪水供廚只自勞。\r\n匣底豪曹苔欲滿，夜來忽作老龍號。\r\n\r\n\r\n雨中遣興二首\r\n\r\n其一\r\n\r\n黯黯陰陰沒大荒，髑髏無語劍生芒。\r\n青山有夢客千里，明月故人天一方。\r\n鹿走平原沙莽莽，龍飛滄海雨浪浪。\r\n相望多少相思意，倚遍危樓尚慨慷。\r\n\r\n其二\r\n\r\n故人何日是歸年，又聽剛風洗瘴煙。\r\n驕馬北馳沙似雪，冥鴻南去水如天。\r\n莫愁弦絕蒲萄館，且喜歌生■椏田。\r\n好在岳陽樓上望，洞庭明月正嬋娟。\r\n\r\n註：■——「禾罷」\r\n\r\n\r\n雪後\r\n\r\n今日登高不見山，乾坤混混太清寒。\r\n舊時月色無人識，新歲梅花正好看。\r\n多苦將軍居塞北，更憐羈客在長安。\r\n老夫欲語不忍語，倚遍危樓十二闌。\r\n\r\n\r\n滿目青山軒\r\n\r\n滿目青山似畫圖，道人於此即安居。\r\n不知世上功名好，但覺門前車馬疏。\r\n風月四時同笑傲，乾坤千古一蘧廬。\r\n我生亦有林泉癖，欲老衡茅愧不如。\r\n\r\n\r\n次韻\r\n\r\n生民日日歎零丁，惟聽中朝說太平。\r\n萬里江山雲莽蕩，五更風雨劍悲鳴。\r\n桓溫豈解知王猛，徐庶從來識孔明。\r\n簫管莫吹關塞曲，野花閒草不勝情。\r\n\r\n\r\n竹西軒\r\n\r\n青山隱隱帶江流，江上軒窗面面幽。\r\n來客不辭三徑雨，乘涼常得四時秋。\r\n青天影動朝陽鳳，落月光移隔水樓。\r\n夜半夢迴環珮響，卻疑歌吹在揚州。\r\n\r\n\r\n江月樓\r\n\r\n永嘉城郭如斗樣，魁峰蘭若倚青霄。\r\n江空月色上樓白，風挾海聲連地搖。\r\n高僧居此興不淺，閒客登臨思亦饒。\r\n我欲與君飛舞去，更呼仙子共吹簫。\r\n\r\n\r\n林壑亭\r\n\r\n會稽林壑東南勝，結構新亭亦壯哉。\r\n樹密不知雲出沒，山深常聽水喧豗。\r\n清幽可許漁樵隱，游賞豈無王謝來？\r\n我欲題詩追李杜，風流不是出群才。\r\n\r\n\r\n送僧歸閩\r\n\r\n九月三吳樹葉紅，閩中渾未覺秋風。\r\n上人忽動鄉關念，對客莫辭途路窮。\r\n白發豈無諸老在？青山還與舊時同。\r\n到家檢點經行處，應喜庭松雨露濃。\r\n\r\n\r\n秋晚即事\r\n\r\n十年湖海挾飛仙，今日憑高思窅然。\r\n關北又添三尺雪，江南別是一般天。\r\n紫髯老將懸清夢，白面兒郎減少年。\r\n說與南陽諸葛道，草廬雖好莫貪眠。\r\n\r\n\r\n有懷\r\n\r\n故人零落各山河，觸景其如感慨何？\r\n劍槊風生秋氣重，琴床月墮夜涼多。\r\n傾杯且得孤懷壯，纜鏡那愁兩鬢皤。\r\n擾擾黃塵車馬客，不知留意在南柯。\r\n\r\n\r\n客興\r\n\r\n鶴鳴猿嘯近如何，客裡枯衣結薜蘿。\r\n峽石臥雲山氣重，江風翻雨樹聲多。\r\n狂夫對酒評秦法，野老敲檀和楚歌。\r\n誰似酸齋弄奇崛？好詩和夢寫漁蓑。\r\n\r\n\r\n懷古\r\n\r\n浮雲漠漠雲搖天，乳燕翻飛落野田。\r\n軒冕盡知為上客，衣冠誰解說前賢？\r\n閉門種菜殊無策，坐石看松不記年。\r\n世事東風吹馬耳，錦帆金谷已茫然。\r\n\r\n\r\n下直沽\r\n\r\n拍河健櫓比長驅，百尺飛帆下直沽。\r\n浩浩碧天秋氣肅，堂堂明月夜窗虛。\r\n旌旗兩岸蘆花影，鼙鼓三聲海浪趨。\r\n轉首狂歌望西北，淡煙荒草是幽都。\r\n\r\n\r\n登竺峰\r\n\r\n健步攀緣上碧峰，方知絕頂路岐通。\r\n一生如在九霄上，萬景都歸兩目中。\r\n老鶴獨翻珠草露，孤猿嘯落桂花風。\r\n青箱家世君休問，江左於今事不同。\r\n\r\n\r\n過武塘\r\n\r\n青衫閘轉雲間路，河水分流過武塘。\r\n客路慣經風雨惡，詩情不減少年狂。\r\n魚鹽市井三吳俗，番島舟航十丈檣。\r\n楊柳之堤鵝鴨聚，家家茅屋似淮鄉。\r\n\r\n\r\n懷古\r\n\r\n會稽巖壑今猶古，王謝經行何所之？\r\n感慨傳人有餘思，風流異代不同時。\r\n春來野水生蒲柳，雨過空山長蒺藜。\r\n異代無人知禹穴，遊人來往到今疑。\r\n\r\n\r\n雲門山圖\r\n\r\n十年不到雲門寺，忽見若耶溪上山。\r\n落葉不隨流水去，長松只在白雲間。\r\n當年王謝已寂寞，終古林泉更往還。\r\n所喜二靈多道氣，扶藜時復叩紫關。\r\n\r\n\r\n寄吳道子\r\n\r\n三月不見吳道子，十日兩渡錢塘江。\r\n詩書壓架自足樂，風月滿壇誰敢降？\r\n菖蒲青青繞石壁，薜荔密密緣山窗。\r\n歸來不道簿書急，漫對阿戎言老龐。\r\n\r\n\r\n看山\r\n\r\n昨朝問竹城西去，今日看山湖來來。\r\n酌醪數斗且盡醉，好景百年能幾回？\r\n野草散光搖翠浪，風花移色閃蒼苔。\r\n飛流最是東南急，乘興無辭杖履陪。\r\n\r\n\r\n異鄉\r\n\r\n東山西山生白雲，異鄉那忍見殘春。\r\n野蒿得雨長過樹，海燕隔花輕笑人。\r\n每是閉門疏世事，何曾借酒惱比鄰。\r\n過從時有相嗔怪，不解潛夫意思真。\r\n\r\n\r\n寄恢長老\r\n\r\n眼底紛紛涸轍魚，道人遇地即安居。\r\n瓦盂香軟雕胡飯，松幾晴翻貝葉書。\r\n老到世情深脫略，年來生計亦蕭疏。\r\n相逢休論當時事，我亦西郊結草廬。\r\n\r\n\r\n雨中\r\n\r\n江南江北水滔天，羈客相逢亦可憐。\r\n坐覺青山沈席底，行驚白浪上窗前。\r\n鵓鳩銜草棲危塔，鴛鴦飛波浴敗船。\r\n轉首百蠻寥落甚，絕無茅屋起炊煙。\r\n\r\n\r\n送噩長老\r\n\r\n張公洞口雲翻海，揚子江頭雪打球。\r\n君去興懷殊不惡，我行風雨奈何愁。\r\n疏狂久負劉伶榼，飄薄空余季子裘。\r\n直待明年二三月，看花騎馬過中州。\r\n\r\n\r\n庚辰元旦\r\n\r\n試題春帖紀新年，靄靄青雲起硯田。\r\n展卷不知山是畫，舉頭恰喜屋如船。\r\n梅花雪後開無數，楊柳風前困欲眠。\r\n悵望關河無限恨，呼兒沽酒且陶然。\r\n\r\n\r\n立春日\r\n\r\n葭吹六管動飛灰，便覺春從地底回。\r\n草木一時生意動，關河萬里凍雲開。\r\n寧須生菜傳纖手，且引春風入瓦杯。\r\n天北天南問音信，故人何處寄寒梅？\r\n\r\n\r\n九日書懷\r\n\r\n玉露霏涼木漸酡，每逢佳節惜年華。\r\n青山疊疊多歸夢，白發蕭蕭不在家。\r\n觸景漫思千古事，無錢空對一籬花。\r\n相知相見情何已，石鼎山泉且煮茶。\r\n\r\n\r\n秋興二首\r\n\r\n其一\r\n\r\n萬里山河一局棋，曠懷百感獨傷悲。\r\n石麟夜雨生新恨，銅雀春風屬舊時。\r\n雪卷流沙馱信遠，天沈遼海鶴書遲。\r\n五陵年少俱零落，回首故園空夢思。\r\n\r\n其二\r\n\r\n鼙鼓嘈嘈夜撼山，霓裳歌舞出人間。\r\n雲圍環珮沈斜谷，風斂旌旗入劍關。\r\n蹶鑠野翁掀雉尾，跳■山鬼覿龍顏。\r\n書生豪放成何事？徒步歸來供奉班。\r\n\r\n註：■——左「足」右「肖」\r\n\r\n\r\n水竹居\r\n\r\n小橋流水路縈紆，竹裡茅茨是隱居。\r\n慷慨不同時俗輩，清高多讀古人書。\r\n好山入屋情無限，明月穿簾興有餘。\r\n我亦山陰舊溪曲，一庭瀟灑正相如。\r\n\r\n\r\n送本中上人\r\n\r\n上人飛錫何方去？笑指東南咫尺間。\r\n黃葉落時行細路，白雲生處看青山。\r\n欲求古道殊難得，悵望高風或可攀。\r\n朋舊相逢還道我，梅花清苦■斑斑。\r\n\r\n註：■——上「髟」下「丐」\r\n\r\n\r\n太平興國寺鎖翠軒\r\n\r\n當軒種竹一萬個，清蔭滿林生綠苔。\r\n六月不知天氣熱，長年只覺雨聲來。\r\n豈惟鳳鳥不食實？又見龍孫漸脫胎。\r\n計我歲寒為伴侶，屋頭更著幾株梅。\r\n\r\n\r\n答客問\r\n\r\n人間塵土苦囂煩，林下風生六月寒。\r\n夜半酒醒方脫屐，日高眠起不簪冠。\r\n笑看游蟻巡危磴，靜聽閒花落古壇。\r\n老我自無軒冕意，尋常豈是傲時官？\r\n\r\n\r\n過■陵\r\n\r\n泥馬南飛王氣消，大梁昌運委蓬蒿。\r\n兩宮旒冤沈沙漠，三國旌旗接羽毛。\r\n衛下將軍尚頗牧，關中丞相失蕭曹。\r\n東南多有青松樹，爭奈春風種不牢。\r\n\r\n註：■——左「歹」右「贊」\r\n\r\n\r\n次答王敬助\r\n\r\n束書歸住水南村，且把犁鋤教子孫。\r\n壘石旋成蒸藥灶，插籬將就種瓜園。\r\n談揮麈尾風生座，醉倒壚頭月滿軒。\r\n富貴功名只如此，何須多夢過侯門？\r\n\r\n\r\n聽雪軒\r\n\r\n飛來便與雨聲別，坐久甚憂天下寒。\r\n清極自然梅有韻，夜闌卻喜竹平安。\r\n洛陽處士門深閉，剡曲先生琴不彈。\r\n想在此時情思好，煮茶可笑老陶酸。\r\n\r\n\r\n次韻全忠齋\r\n\r\n十年孤影寄天涯，冷笑傍人論左車。\r\n白雪陽春應有價，清風明月不須賒。\r\n交遊漸喜詩成壘，定省惟憑夢到家。\r\n休道焰光推不出，卻愁燒殺杏園花。\r\n\r\n\r\n偶成二首\r\n\r\n其一\r\n\r\n青山綠水從人愛，野鶴孤雲與我同。\r\n所適不須論丑好，相逢漫爾說英雄。\r\n樂游花木蕭蕭雨，梓澤亭台淡淡風。\r\n興廢故無今昔異，幾回搔首月明中。\r\n\r\n其二\r\n\r\n二月江亭野色明，楊花飛散雪盈盈。\r\n鹽煙半入海氣白，風雨忽來溪樹鳴。\r\n離思厭聽孤語燕，客情無奈亂山青。\r\n明朝又上長安道，卻望鹹陽舊帝京。\r\n\r\n\r\n湖上書所見\r\n\r\n東南富貴是神仙，日日西湖坐畫船。\r\n繡帽擁雲籠翠羽，紫牙宣響出紅蓮。\r\n香風宛轉珠簾動，纖手親傳玉鱠鮮。\r\n最是好情消不得，醉挪花片撒金錢。\r\n\r\n\r\n送頤上人歸日本\r\n\r\n上人住近扶桑國，我家亦在蓬萊丘。\r\n洪濤逼屋作山立，白雲繞床如水流。\r\n問信不知誰是客？多時忘卻故園秋。\r\n明朝相別思無限，萬里海天飛白鷗。\r\n\r\n\r\n送欽上人\r\n\r\n石頭城下五更秋，高掛雲帆得順流。\r\n銕甕緣江即東府，瓊花隔岸是揚州。\r\n作家相見本無語，在客別離殊有愁。\r\n後夜相思好明月，老夫乘興獨登樓。\r\n\r\n\r\n答賈太初\r\n\r\n知己相逢貧亦好，去家未久夢來多。\r\n讀書萬卷今何有？美酒數杯顏已酡。\r\n越上山移新得信，江南秋老漫奔波。\r\n故人割俸情何厚，白粲赤松從我過。\r\n\r\n\r\n送僧歸中竺\r\n\r\n天香閣上風如水，千歲巖前雲似苔。\r\n明月不期穿樹出，老夫曾此聽猿來。\r\n相逢五載無書寄，卻憶三生有夢迴。\r\n鄉曲故人憑問信，孤山梅樹幾番開？\r\n\r\n\r\n過京口\r\n\r\n瓜洲正對西津渡，金山焦山江水中。\r\n過客放船忌險阻，何人擊楫問英雄？\r\n白雲渺渺生秋樹，黃葉蕭蕭落晚風。\r\n銕甕城頭一登眺，天南天北思無窮。\r\n\r\n\r\n次王元之武平寺詩\r\n\r\n官居正與僧居近，乘興何妨日日來。\r\n因向林泉得幽致，竟忘塵世有炎埃。\r\n松雲隱隱當窗戶，花露■■下石苔。\r\n對景令人重懷古，海天秋盡鶴飛回。\r\n\r\n註：■■——三點「水」右加「專」\r\n\r\n\r\n玄真觀\r\n\r\n青岡直上玄真觀，即是人間小洞天。\r\n花石掩光龍吐氣，芝田散彩玉生煙。\r\n莓苔滿路綴行屐，楊柳夾堤維釣船。\r\n仙客相逢更瀟灑，煮茶燒竹夜談玄。\r\n\r\n\r\n過滄江\r\n\r\n空江五更潮水生，櫓搖一舸隨潮行。\r\n蘆花旋風作雪舞，水氣上天侵月明。\r\n白發不禁遊子興，青山忽動異鄉情。\r\n天涯淪落何多幸？賴有故人如弟兄。\r\n\r\n\r\n與王德強\r\n\r\n阿伯遷官之五羊，嚴尊習隱水南莊。\r\n人生出處故有分，世道如斯徒自忙。\r\n笑我漂流雙■雪，羨君奔走滿靴霜。\r\n功名固是男兒志，何日歸來綠野堂？\r\n\r\n註：■——上「髟」下「丐」\r\n\r\n\r\n松風閣次韻\r\n\r\n金雞峰下松風閣，記得前年五月登。\r\n得興不辭行曲折，乘涼直上最高層。\r\n石林過雨水爭出，溪谷轉風雲亂騰。\r\n休問當時有王謝，風流何似竹間僧？\r\n\r\n\r\n過徐州洪至豐沛作\r\n\r\n落月蒼涼野色迷，過洪忽聽五更雞。\r\n河流東海奔騰去，天近中原漸覺低。\r\n敗壘有基棲碧草，古台無石墮青泥。\r\n漢家住處人能識，只在豐南沛水西。\r\n\r\n\r\n新店道中二首\r\n\r\n其一\r\n\r\n黃桑葉落雁聲號，野鼠蹲沙北馬驕。\r\n萬里山河秋渺渺，一天風雨夜蕭蕭。\r\n客懷到此何由壯？酒興於人自覺饒。\r\n早起梳頭對明鏡，不愁雙■雪飄飄。\r\n\r\n註：■——上「髟」下「丐」\r\n\r\n其二\r\n\r\n即看白雁向南飛，又見黃花落短籬。\r\n河道便風容易上，客程過匣信難期。\r\n新霜颯颯吹楊柳，野老離離和竹枝。\r\n欲飲一樽難強進，且留清興漫題詩。\r\n\r\n\r\n楚漢兩城\r\n\r\n楚漢英雄今寂寞，兩城相倚舊封疆。\r\n荒台落日酣紅葉，古墓秋風老白楊。\r\n豈是有為增感慨？便令無事亦淒涼。\r\n徘徊望盡東南地，蘆葦蕭蕭野水黃。\r\n\r\n\r\n次韻\r\n\r\n林宗出去滿巾雨，蘇老歸來兩屐泥。\r\n懷古令人時默默，感時於我獨棲棲。\r\n春風水竹連公館，落日煙華繞相堤。\r\n景物紛紛底須論，首陽高義只夷齊。\r\n\r\n\r\n寄張貞居\r\n\r\n句曲山人毛發古，蒼精龍佩羽衣輕。\r\n道高不授中黃秩，天下皆傳外史名。\r\n石菌雲融丹氣擁，玉壺春艷紫霞生。\r\n樓居又近林和靖，約我尋梅取次行。\r\n\r\n\r\n曲江春望圖\r\n\r\n簷牙隱隱出層霄，飛閣聯楹滿翠濤。\r\n花夾御城紅霧重，春移仙仗彩雲高。\r\n天家日月無私照，聖主山河不動搖。\r\n正是太平文物盛，玉笙金管進蒲萄。\r\n\r\n\r\n謝林彥廣惠酒\r\n\r\n江南三月春始足，桃花杏花參差開。\r\n溪雲入屋夜生雨，山瀑近床晴隱雷。\r\n讀書弔古有何益？行道濟時無此才。\r\n多謝奎章老文伯，時時攜酒草堂來。\r\n\r\n\r\n濟川阻雪九月二十七日客況四首\r\n\r\n其一\r\n\r\n九月中原柳未枯，北風吹雪忽模糊。\r\n瓊林玉樹連天去，綠水青山望欲無。\r\n多喜夜光生錦帳，不傳清響到金舖。\r\n老夫且作梅花夢，分付長年酒漫沽。\r\n\r\n其二\r\n\r\n濟州城南寒雪飛，濟州城北凍成圍。\r\n客情自古不稱意，世事於今轉覺非。\r\n白馬少年頻喚酒，黑紗老婦泣無衣。\r\n逢郵不寄江南信，卻上高樓望雁歸。\r\n\r\n其三\r\n\r\n滕州濟州山不多，平林大野少人家。\r\n解貂且問將軍酒，對雪誰言學士茶？\r\n直北五更聞玉笛，江南十月老梅花。\r\n相逢休說淒涼事，湖海諸郎■未華。\r\n\r\n註：■——上「髟」下「丐」\r\n\r\n其四\r\n\r\n黃河西下水多生，滕州徐州田不耕。\r\n農民盡逐魚鱉去，商賈只憑舟楫行。\r\n青山峨峨出魯國，白雲滾滾來任城。\r\n浪游欲盡燕雲道，尚欠南風幾日程。\r\n\r\n\r\n季札墓\r\n\r\n識君因讀春秋傳，今日墳前見斷碑。\r\n大義可令吳俗變，高風不獨魯人知。\r\n劍光注壑生靈草，樹影懸空動羽旗。\r\n休問姑蘇舊風景，白煙青雨黍離離。\r\n\r\n\r\n臨清阻雪二首\r\n\r\n其一\r\n\r\n海氣排空雲塞山，北來飛雪苦多寒。\r\n柳條捶雪枝枝重，衣帶緣愁故故寬。\r\n客路何時無跋涉？世情隨處有艱難。\r\n濮州城外臨清縣，今夜留船得夢安。\r\n\r\n其二\r\n\r\n一片雪飛寒較多，即看漫地卻如何？\r\n競傳暖體須燕王，誰肯停杯慰楚娥？\r\n直北大風山欲倒，江南無凍水生羅。\r\n臨清不是長安道，時聽凌空響王軻。\r\n\r\n\r\n次韻答崔元初\r\n\r\n樓居依約近蓬萊，每見天官簇仗來。\r\n星繞紫微雙闕近，日臨仙掌五雲開。\r\n旌旗影動黃金錶，龍馬風生白玉台。\r\n遙望上林花隱隱，乾坤清氣一時回。\r\n\r\n\r\n閒題\r\n\r\n樓台矗矗帶山河，金玉重重是帝家。\r\n雲合紫駝開虎帳，天連青草入龍沙。\r\n春風小殿看飛燕，夜雨重城散落花。\r\n甲乙流蘇仙夢好，莫教方士問丹砂。\r\n\r\n\r\n題趙松雪關北小景圖\r\n\r\n小草叢叢出淺沙，坐歌無奈畫圖何。\r\n長籐掛樹春風少，老石斂雲秋色多。\r\n客子淡然忘歲月，王孫徒爾憶山河。\r\n荒煙落日居庸道，幾見氈車白馬馱。\r\n\r\n\r\n都城暮春\r\n\r\n繡房香幄紫駝車，隊馬連雲擁醉娥。\r\n天上柳花隨處滾，人間春色已無多。\r\n風流漫聽黃金縷，慷慨誰知白石歌。\r\n江北江南歎愁絕，落紅如雨打漁蓑。\r\n\r\n\r\n送僧游五台\r\n\r\n南國看雲故有愁，燕山那忍送君游。\r\n天風五月能生雪，野氣四時渾似秋。\r\n適興何須窮險絕，忘機不必論公侯。\r\n歸來著我門前過，莫把羈杯對白鷗。\r\n\r\n\r\n莫處士悼詩\r\n\r\n樂閒處士老西河，花竹亭台野趣多。\r\n不為功名移志節，每因興感費吟哦。\r\n義風孝行知誰擬，山色湖光奈爾何。\r\n轉首棲霞清夢遠，令人懷感動悲歌。\r\n\r\n\r\n送王克敏之安豐錄事\r\n\r\n丹墀對策三千字，金榜題名五色春。\r\n聖上喜迎新進士，民間應得好官人。\r\n江花繞屋廳事近，煙樹連城野趣真。\r\n所願堂堂盡忠孝，毋勞滾滾役風塵。\r\n\r\n\r\n揚州成元章居竹軒\r\n\r\n老夫住近山陰曲，萬竹中間一草堂。\r\n開徑不曾防俗客，讀書恰是得清涼。\r\n好風時時動環珮，明月翩翩來鳳凰。\r\n正與諸君軒子近，可能攜酒共徜徉？\r\n\r\n\r\n山水圖\r\n\r\n雲氣籠陰隔荔蘿，吾家曾住石南坡。\r\n秋風繞屋樹聲雜，夜雨落山溪水多。\r\n每有漁樵共談笑，且無車馬得經過。\r\n京師沙土瞇人目，為爾傳圖情奈何。\r\n\r\n\r\n水竹亭\r\n\r\n韓家亭子能瀟灑，流水濺濺竹四圍。\r\n清淨豈惟塵不到？深幽真與世相違。\r\n涼飆激韻青雲動，白月流光翠羽飛。\r\n安得時時攜美酒？與君談笑看雲歸。\r\n\r\n\r\n重午次韻敬常葉公\r\n\r\n故園一望海天長，京國相看歎老蒼。\r\n太學故知韓子重，高陽應笑酈生狂。\r\n四更風雨客懷壯，五月幽燕地氣涼。\r\n況是天家賜衣節，不訪談笑引壺觴。\r\n\r\n\r\n樓觀\r\n\r\n樓觀重重錦繡扶，東湖風景即蓬壺。\r\n海雲入樹青山小，野水滔天白鳥孤。\r\n學士借來船似屋，書生歸去畫成圖。\r\n老夫一見何瀟灑，涼雨滿堤生綠蒲。\r\n\r\n\r\n金水河春興二首\r\n\r\n其一\r\n\r\n神州何處見繁華？盡好當時富貴家。\r\n慷慨喚來黃字酒，丁寧將出紫簾車。\r\n春風裊裊穿楊柳，小雨冥冥度杏花。\r\n沈醉歸來不知夜，又傳清響按琵琶。\r\n\r\n其二\r\n\r\n金水河邊柳色新，玉山館外少沙塵。\r\n琵琶未必能愁客，鸚鵡如何錯喚人？\r\n翠袖錦■馱白馬，落花飛絮斗朱輪。\r\n人間天上無多路，只隔紅門別是春。\r\n\r\n註：■——左「衣」部右「詹」\r\n\r\n\r\n劉商觀奕圖石刻本\r\n\r\n棋畔樵人斧柯爛，正與劉商舊畫同。\r\n粉默消磨雕刻在，神仙飄忽有無中。\r\n青霞惟見兩童子，白發吾鄰四老翁。\r\n休把閒心動機事，只宜高臥聽松風。\r\n\r\n\r\n金水河\r\n\r\n金水河從金口來，龍光清澈淨無埃。\r\n流歸天上不多路，肯許人間用一杯？\r\n楊柳春融青霧擁，芙蓉秋霽錦帆開。\r\n老夫白發少年志，適興時來看一回。\r\n\r\n\r\n南城懷古二首\r\n\r\n其一\r\n\r\n日上高城望大荒，西山東海氣茫茫。\r\n銅駝蹤跡埋荒草，元菟風塵識戰場。\r\n禮樂可知新制度，山河誰問舊封疆？\r\n書生慷慨何多感，轉憶輪台漢武皇。\r\n\r\n其二\r\n\r\n青山連壁是居庸，古北漁陽一線通。\r\n人物盡隨風土變，川原須是古今同。\r\n淡煙著柳金溝暗，小雨飛花玉殿空。\r\n昨夜角聲吹不起，老烏啼過建章宮。\r\n\r\n\r\n讀史\r\n\r\n耿耿青燈照青史，坐看興廢眼前來。\r\n亡秦未必非胡亥，滅趙終然是郭開。\r\n三國英雄由將相，六朝人物只嬰孩。\r\n商之孫子寧無論，妲己端端是禍胎。\r\n\r\n\r\n題王有恆山房\r\n\r\n人世紅塵漲碧空，薜窗蘿幾自清風。\r\n朝來爽氣歸書潤，夜靜青雲入夢濃。\r\n壁上枯桐忘歲月，床頭老劍識英雄。\r\n丈夫要看好山色，不是關中即洛中。\r\n\r\n\r\n送日侍者游兩府兼柬丁仲容先生\r\n\r\n知君汗漫饒清興，東府西州路不多。\r\n牛斗正臨吳分野，城池還帶舊山河。\r\n春風揚子江頭去，夜月茅山石畔過。\r\n若見金陵丁處士，問言歸興近如何？\r\n\r\n\r\n隱居偶成\r\n\r\n幾日不見青山面，今日青山樹色多。\r\n風花落水似濯錦，野鳥隔簾如唱歌。\r\n年老無成真可笑，世情不合奈之何！\r\n柴門本自無車馬，昏曉時聞響玉軻。\r\n\r\n\r\n次申屠子迪韻\r\n\r\n紅塵車馬事紛紛，高眼何曾有見聞？\r\n竹屋夜深時聽雨，石床秋冷不生雲。\r\n歸來每愛陶彭澤，漂泊誰憐鄭廣文？\r\n門徑年年芳草綠，擬將茲意問東君。\r\n\r\n\r\n即事\r\n\r\n五色雲開見太平，九天風露一時清。\r\n燕雀飛飛自得樂，草木欣欣俱向榮。\r\n渭川何時起尚父，宣室安能召賈生？\r\n田間野老罷癃甚，忍死願觀風化成。\r\n\r\n\r\n有感\r\n\r\n昨夜秋風吹草堂，客中氣象太淒涼。\r\n饑來一字不可煮，虛過半生徒爾狂。\r\n親老每慚疏菽水，兒癡安忍誑灰囊？\r\n孤桐破碎蒯緱脫，坐對夕陽歌慨慷。\r\n\r\n\r\n偶成七首\r\n\r\n其一\r\n\r\n人言栗裡是吾家，問信東皋事已訛。\r\n殘歲都聞呼盜賊，良宵誰復望星河？\r\n門迎野水垂楊柳，屋枕雲山帶荔蘿。\r\n沽酒陶情作閒夢，豈知冰凍合滹沱？\r\n\r\n其二\r\n\r\n萬里長山走薊門，嶄然天險中路分。\r\n高風吹雨作飛雪，老樹積煙成凍雲。\r\n武帳駐兵談亞父，氈城無語及昭君。\r\n夜深誰渡桑乾水？嗚咽笳聲不忍聞。\r\n\r\n其三\r\n\r\n山郭方迎五日春，飛飛風雪欲愁人。\r\n老年作客殊無策，適興吟詩似有神。\r\n溪上梅花誰可共？天涯鷗鳥漫相親。\r\n酒闌細看柴桑論，始覺桃源不避秦。\r\n\r\n其四\r\n\r\n雲消巫峽蜀波來，天近崆峒北斗回。\r\n人事故於今日別，梅花卻勝去年開。\r\n好游不負青春約，得意那愁白發催。\r\n行旅居家無異致，開懷且覆掌中杯。\r\n\r\n其五\r\n\r\n去年今日雨瀟瀟，今日天晴雪尚消。\r\n杖履誰來看花柳，江湖何處得漁樵？\r\n徒叨食飲居安土，未有功勞補聖朝。\r\n入夜遙遙瞻北斗，紫雲團蓋上青霄。\r\n\r\n其六\r\n\r\n玉漏無聲落草廬，荒村遙夜石燈孤。\r\n開門探雪三尺許，舉眼看山一寸無。\r\n誰閔將軍窮窟穴？空多公子夢氍毹。\r\n老吾不作功名想，只欲扁舟泛五湖。\r\n\r\n其七\r\n\r\n出門無侶杖藜輕，溪上梅花相笑迎。\r\n獨鶴遠從天際下，老夫如在畫中行。\r\n千峰日出流雲氣，萬壑松鳴雜水聲。\r\n巾袂不知蒼翠重，看山直過越王城。\r\n\r\n\r\n送五台長老\r\n\r\n我有慈親年老已，便欲送君難遠行。\r\n道邊持草或解意，天外見雲無限情。\r\n九堰潮平船過穩，五台海近月多明。\r\n故人若見煩相問，頭發於今白幾莖。\r\n\r\n\r\n寄題梅\r\n\r\n山中昨夜雪三尺，窗前梅花參差開。\r\n臥看枝上月初滿，夢到江南春已回。\r\n可笑阿嬌佇金屋，卻憐姑射下瑤台。\r\n故人知我有清興，攜取雙魚斗酒來。\r\n\r\n\r\n寄陸高士\r\n\r\n山陰道士久不見，無奈秋天風雨何。\r\n疇昔燒丹曾化鶴，近來書字不因鵝。\r\n黃花開到東籬下，白日何妨拄杖過。\r\n更約登高成浩飲，得詩還勝去年多。\r\n\r\n\r\n清明後日\r\n\r\n旅遊忽過清明節，百感中來與願違。\r\n楊柳亭台春寂寂，杏花村落雨霏霏。\r\n青山對面人何在？白發倚門身未歸。\r\n薄暮登高重惆悵，豈因蕭颯故山薇？\r\n\r\n\r\n三茅觀\r\n\r\n層巒開徑隱空青，勃窣槃跚眼力生。\r\n蘿蹬癡嵐留宿雨，石林寒竹動秋聲。\r\n城隍下瞰紅塵海，樓閣高懸白玉京。\r\n夜靜何人吹鳳管？碧桃千樹月華明。\r\n\r\n\r\n悼白雲\r\n\r\n濁世儒名多浪得，先生高隱冠當今。\r\n注書已發程朱蘊，講道重明孔孟心。\r\n白日山林增氣象，清風江海振希音。\r\n少微一隕天為黑，望入東南淚滿襟。\r\n\r\n\r\n送人北上\r\n\r\n早買北關門外船，載書應上九重天。\r\n風雲步武君可羨，世事乖違吾獨憐。\r\n黃閣大官歸厚祿，紅樓美酒不多錢。\r\n逢人可話江南景，春水流花滿石田。\r\n\r\n\r\n湖上閒步\r\n\r\n斷雲零亂雨初晴，古客遊行眼倍明。\r\n可喜一湖楊柳色，不禁三月杜鵑聲。\r\n青山歷歷添新寺，白塔亭亭枕舊京。\r\n回首東南重淒感，豈因興廢獨關情？\r\n\r\n\r\n喜白發\r\n\r\n眉間黃色未為奇，好是梳頭滿面絲。\r\n從古其誰能脫略，於今得此可愉怡。\r\n絕憐雪色照明鏡，更喜霜花襯接縭。\r\n萬事為他最公道，老來鑷白是兒癡。\r\n\r\n\r\n秋夜偶成六首\r\n\r\n其一\r\n\r\n風雷不改舊山河，華屋年深蔓綠蘿。\r\n龍柱雲消金氣冷，鳳台人去月明多。\r\n英雄空聽生銅吼，感慨誰知白石歌。\r\n轉首五湖秋水闊，且將閒興寄漁蓑。\r\n\r\n其二\r\n\r\n露華泥泥濕桐絲，漸覺新涼襲敝幃。\r\n肯羨輕生歸馬革，獨憐清苦臥牛衣。\r\n種桃未必全忘世，采藥終然會息機。\r\n欲問夷齊何處所？西風吹殺首陽薇。\r\n\r\n其三\r\n\r\n生憎塵俗苦相侵，漸漸移家入遠林。\r\n但得甕中多白酒，何須囊裡有黃金。\r\n關山夜靜笳聲慘，淮海秋高雁影沈。\r\n底事懷人作癡坐，短檠花冷石房深。\r\n\r\n其四\r\n\r\n孤雲杳杳雁聲寒，黃葉蕭蕭詩思慳。\r\n坐對酒樽懷北海，嘯歌白石向南山。\r\n菊花野雨家何處？蓴老秋風客未還。\r\n梁甫不吟君莫問，臥龍寂寞草廬閒。\r\n\r\n其五\r\n\r\n冉冉新霜上■毛，相逢何事論英豪？\r\n山城雨重鐘聲短，海國風清劍氣高。\r\n且自草衣同牧豎，不須驄馬列官曹。\r\n古來勳業真堪笑，三士殺身爭二桃。\r\n\r\n註：■——上「髟」下「丐」\r\n\r\n其六\r\n\r\n瀟瀟寒雨滿江樓，底事無端生百憂。\r\n鐵硯磨穿燈火夜，貂裘敝盡風霜秋。\r\n五更空自聽雞舞，四海有誰持■鉤。\r\n可羨當時張許輩，蒲萄宮裡爛羊頭。\r\n\r\n註：■——左「牛」右「害」\r\n\r\n\r\n九里山中三首\r\n\r\n其一\r\n\r\n荒苔叢蓧路縈迴，繞澗新栽百樹梅。\r\n花落不隨流水去，鶴飛常常白雲來。\r\n買山自得居山趣，處世渾無濟世才。\r\n昨夜月明天似水，嘯歌行上讀書台。\r\n\r\n其二\r\n\r\n九里先生兩鬢皤，今年貧勝去年多。\r\n敝衣無絮愁風勁，破屋牽蘿奈雨何。\r\n數畝豆苗當夏死，一畦蘆穧入秋瘥。\r\n相知相見無他論，笑看山前白鳥過。\r\n\r\n其三\r\n\r\n九里溪頭晚雨晴，松風瑟瑟水泠泠。\r\n絕無過客問奇字，只有閒雲到野亭。\r\n每笑盛名傳坎壈，豈陳虛語說零丁？\r\n老年恰喜精神爽，合得仙人相鶴經。\r\n\r\n\r\n山水圖\r\n\r\n一望東南竟海涯，仙人何處飯胡麻？\r\n樹陰靄靄欲生雨，山色重重似削瓜。\r\n玄哺紫苔封藥草，白雲流水隔桃花。\r\n天台司馬君休問，絕勝終南處士家。\r\n\r\n\r\n感懷\r\n\r\n風花片片減芳春，轉首關河氣象新。\r\n有志誰能口避老，無憂何必去除貧。\r\n開樓且喜青山近，釣水多從白鳥親。\r\n聞說長安金紫貴，不奔風雨即紅塵。\r\n\r\n\r\n寄王秋泉\r\n\r\n尺書不寄海天遙，兩見春風換柳條。\r\n台閣競瞻官濟濟，山林誰問■蕭蕭？\r\n月明故國人情別，花落江城客思饒。\r\n記得舊時攜手處，酒酣曾過飲虹橋。\r\n\r\n註：■——上「髟」下「丐」\r\n\r\n\r\n題米元暉畫\r\n\r\n我生正坐山水癖，展卷見山如蜜甜。\r\n古樹含煙黑個個，遠山落日見尖尖。\r\n險絕豈惟遊子慮，清幽足慰老夫潛。\r\n行路望雲情更切，不因小米故多添。\r\n\r\n\r\n山水圖\r\n\r\n我生愛看真山水，眼底崎■每自諳。\r\n絕壑臥雲留宿雨，高林浮翠出晴嵐。\r\n青山近屋多於簇，白石攢沙小似蚶。\r\n展卷令人倍惆悵，杏花春雨隔江南。\r\n\r\n註：■——上「上」下「欽」\r\n\r\n\r\n過揚州\r\n\r\n東南重鎮是揚州，分野星辰近鬥牛。\r\n人物漸分南北早，江淮不改古今流。\r\n瓊花香委神仙佩，楊柳風閒帝子舟。\r\n十里朱簾晴不下，銀罌翠管滿紅樓。\r\n\r\n\r\n送薜府判之廣東\r\n\r\n釃酒臨江亦壯哉，別離無奈故徘徊。\r\n喜聆烏府文章盛，又見堯天日月開。\r\n萬里郵傳清譽遠，百蠻歌動好官來。\r\n吟邊休說梅花老，不是山中宰相才。\r\n\r\n\r\n悼王濟川處士\r\n\r\n上卿方駕紫雲車，便寄江南處士詩。\r\n白發忽辭明鏡去，青山相對好樓居。\r\n床頭筇竹生鱗甲，窗下殘篇撲蠹魚。\r\n莫向九原嗟寂寞，諸郎才俊馬相如。\r\n\r\n\r\n秋夜燕山旅舍偶成寄林致和\r\n\r\n花漏無聲海月陰，小窗燈火夜沈沈。\r\n出師表動英雄志，征伐書移慷慨心。\r\n邊塞雪深迷小草，關河秋老見喬林。\r\n不須更論江南事，擊劍長歌且漫斟。\r\n\r\n\r\n寄友\r\n\r\n窗外疏篁脫故枝，屋頭松樹已添圍。\r\n水流荒澗花無影，雲落空山雨似飛。\r\n別去幾時多有夢，歸來一笑竟忘機。\r\n懷君欲寄江南信，沙漠風高雁影移。\r\n\r\n\r\n偶成\r\n\r\n桑田滄海事沈沈，慨慷誰能論今古？\r\n刖足卞和因獻玉，然臍董卓豈無金？\r\n雖求知己終難合，差立功名錯用心。\r\n老子胸中頗明白，只憐華發不勝簪。\r\n\r\n\r\n己丑二月三日大風雨雪二首\r\n\r\n其一\r\n\r\n狂風推雲若山倒，積雪滿路行人稀。\r\n大家得意頻喚酒，老子畏寒愁解衣。\r\n梅花出竹似索笑，沙鷗見我能忘機。\r\n卻思前載燕山北，騎馬踏冰看打圍。\r\n\r\n其二\r\n\r\n今年二月氣候別，十日大雪寒於冬。\r\n民人正坐凍餒苦，燕雀如何意味濃？\r\n風俗可知南北早，山河空鎖百千重。\r\n草堂欲作梅花夢，忽憶南陽有臥龍。\r\n\r\n\r\n今時\r\n\r\n今時自與古時別，酒興何如詩興賒？\r\n風引白雲歸坐榻，雨蒸花氣入窗紗。\r\n漫言海上神仙宅，不抵江南處士家。\r\n有客相過勿多論，老夫迂闊是生涯。\r\n\r\n\r\n四月十二日書懷\r\n\r\n去年直北走風沙，今日江南事事訛。\r\n轉首不知春已去，閉門只覺樹陰多。\r\n青天有月徒惆悵，空谷無人絕笑歌。\r\n極目中原天萬里，野煙荒草幾銅駝。\r\n\r\n\r\n春日即事\r\n\r\n二月三日雨不歇，桃花杏花吹作泥。\r\n積壘可憐飛燕苦，傷春無奈杜鵑啼。\r\n關河氣轉風雲合，邊塞烽多草樹迷。\r\n老我疏狂思舞劍，興來不待五更雞。\r\n\r\n\r\n別友\r\n\r\n吳松江上聽春雨，共說鄉關動寂寥。\r\n滿地落花增感慨，故家喬木已蕭條。\r\n十年舊事渾疑夢，一別離情轉覺饒。\r\n後夜錢塘望明月，■華無奈雪飄飄。\r\n\r\n註：■——上「髟」下「丐」\r\n\r\n\r\n感懷\r\n\r\n客邸可言行路難，故園無便寄平安。\r\n夢迴孤館燈火寂，吟到五更風雨寒。\r\n南國山川頻入夢，中原戎馬獨憑闌。\r\n田文一去豪華盡，長鋏歸來何所彈？\r\n\r\n\r\n招隱卷\r\n\r\n寄爾太沖招隱篇，歸來不用買山錢。\r\n青雲繞屋樹如蓋，紅霧隔堤花滿川。\r\n既有向時潛子興，不妨今日米家船。\r\n老夫湖海亦覺倦，也欲枕書林下眠。\r\n\r\n\r\n寄李子粲\r\n\r\n白頭自笑潛夫拙，卻憶風流李謫仙。\r\n對客每言齊物論，移家只有廣文氈。\r\n赤雞白狗看兒戲，綠水青山作畫傳。\r\n慷慨不愁春色老，笑看花雨落平田。\r\n\r\n\r\n有題\r\n\r\n紅草流光錦繡衢，龍旗千乘擁金輿。\r\n指揮漫說丁都護，獻賦可憐揚大夫。\r\n花壓翠樓秋雨重，雪圍氈屋夜燈孤。\r\n行人只說山川好，不信沙塵上■須。\r\n\r\n註：■——上「髟」下「丐」\r\n\r\n\r\n送圭玉岡\r\n\r\n一真四法全吾道，教主雲間喜作家。\r\n白氣擁林龍繞樹，紫霞紛日鳳銜花。\r\n笑談不釋鐵如意，斬斫豈由金莫耶？\r\n可是阿師門戶別，相逢不吃趙州茶。\r\n\r\n\r\n送楊義甫訪雲林子\r\n\r\n公子翩翩孰與儔？雲林清氣逼高秋。\r\n牙籤耀日書充屋，彩筆凌煙畫滿樓。\r\n既是有樽開北海，豈雲無榻下南州？\r\n相逢一笑如知己，不必人間萬戶侯。\r\n\r\n\r\n醉賢圖\r\n\r\n浩飲浪吟何慷慨，衣冠尚在晉風流。\r\n七賢林下固不異，六逸溪頭良可謀。\r\n既是甘為避世士，不妨且作醉鄉侯。\r\n幕天席地無留滯，笑殺三閭空白頭。\r\n\r\n\r\n送僧歸錢塘\r\n\r\n故國荒涼草樹迷，春風猶記舊沙堤。\r\n山連天目孤雲下，潮上江頭海日低。\r\n送客過溪驚虎嘯，驅龍出洞聽猿啼。\r\n何時與我同清賞？淨取山泉煮木雞。\r\n\r\n\r\n梅竹軒為楊君道賦\r\n\r\n湖上軒窗面面幽，山居正是御書樓。\r\n一枝晴雪連雲白，三徑清風似水流。\r\n且喜往來無俗客，只茲瀟灑勝封侯。\r\n題詩已有林和靖，乘興豈無王子猷？\r\n\r\n\r\n舜江樓\r\n\r\n舜江樓上一徘徊，四面雲山錦障開。\r\n於古豈徒賢二相，只今睍可致三台。\r\n月明鼓角空中起，風靜波濤地底回。\r\n別駕清名動鄉國，金鞍五馬望重來。\r\n\r\n\r\n曲江春望圖\r\n\r\n高堂忽見芙蓉苑，恰似兩京全盛時。\r\n翠幕高張公子燕，錦衣齊集內官儀。\r\n樓台影出青天近，弦管聲回白日遲。\r\n花萼相輝銀榜麗，水光山色綠差差。\r\n\r\n\r\n申屠子迪游蘭亭次韻答之\r\n\r\n茂林修竹蒼煙外，斷碣荒亭古道傍。\r\n俯仰乾坤慨今昔，笑談風月引壺觴。\r\n幽蘭垂佩莖莖紫，佳菊團金朵朵黃。\r\n誰信無錢陶處士？脫巾瀟灑臥潯陽。\r\n\r\n\r\n送沙學正歸松江\r\n\r\n范蠡巖前雲似錦，吳松江上水如天。\r\n送君去去青霄近，老我蕭蕭白發懸。\r\n楊柳風清千里夢，梅花雪落五更船。\r\n對人休說儒官冷，聖主於今正待賢。\r\n\r\n\r\n偶書\r\n\r\n聖主臨朝問好官，豈無公論在長安？\r\n野人不入麒麟畫，御史都簪獬豸冠。\r\n直北五更霜氣重，江南三月雨聲寒。\r\n繡衣驄馬金陵道，誰把梅花仔細看？\r\n\r\n\r\n雜興\r\n\r\n蕭蕭白發滿烏巾，不會趨時任客嗔。\r\n種菜每令除宿草，煮茶常自拾枯薪。\r\n屋頭流水濺濺響，溪上閒花樹樹春。\r\n寄語儒林趙詩伯，好收風月作比鄰。\r\n\r\n\r\n送汪掾史\r\n\r\n莫怪遲遲把酒杯，留君故爾強徘徊。\r\n市橋楊柳不堪折，江路梅花無數開。\r\n從此計程趨畫省，更期拾級上烏台。\r\n底用懷思重回首，五雲多處是蓬萊。\r\n\r\n\r\n挽吳孟思\r\n\r\n雲壽處士老儒林，書法精明古學深。\r\n百粵三吳稱獨步，八分一字直千金。\r\n桃花關外看紅雨，楊柳堂前坐綠陰。\r\n今日窅然忘此景，斷碑殘碣盡傷心。\r\n\r\n\r\n題金陵\r\n\r\n賞心亭前春草花，賞心亭下柳生芽。\r\n收功漫說韓擒虎，亡國豈由張麗華。\r\n江山萬古足登覽，豪傑幾人過歎嗟。\r\n野老相逢閒指點，六朝宮闕盡桑麻。\r\n\r\n\r\n游臨江寺\r\n\r\n山靈本是愛山農，況是登臨重複復。\r\n海水浮來多怪石，雲霄上接有高松。\r\n忘情淺淺溪中鳥，不雨深深洞底龍。\r\n帶甲如今滿天地，煙霞合此寄高蹤。\r\n\r\n\r\n花竹\r\n\r\n花竹參差蔭石苔，幽居卻似小蓬萊。\r\n山光入座青雲動，水色搖天白雨開。\r\n得興不妨閒覓句，忘機盡自可銜杯。\r\n主人愛客能瀟灑，許我攜琴日日來。\r\n\r\n\r\n偶成\r\n\r\n四月八日風雨歇，放翁老宅湖水高。\r\n典衣沽酒亦足醉，騎馬看花徒爾勞。\r\n海國尚聞歌蔓草，山陵誰與薦櫻桃？\r\n元龍本是無能者，後世謾稱湖海豪。\r\n\r\n\r\n歸來\r\n\r\n頭白歸來驚面生，東家西家知我名。\r\n友朋投老漸凋落，兒女向年俱長成。\r\n野梅花開尚古色，山風吹雨墮寒聲。\r\n最喜溪翁會真率，濁酒過牆香滿罌。\r\n\r\n\r\n寄徐仲幾\r\n\r\n僦得城樓枕臥龍，儲無甔石是英雄。\r\n吟詩不愧杜工部，乞米或如顏魯公。\r\n蘭省異於霄漢上，草堂卻在畫堂中。\r\n故人相見無多論，笑指松花落晚風。\r\n\r\n\r\n\r\n卷二\r\n\r\n五言律詩\r\n\r\n\r\n\r\n次申屠子迪韻四首\r\n\r\n其一\r\n\r\n荒城余古堞，登眺喜新晴。\r\n日淡山容靜，秋高海氣清。\r\n孤鳶隨鶴下，饑兕近人行。\r\n感物添惆悵，誰能會此情？\r\n\r\n其二\r\n\r\n東南巖壑窅，遊子欲何之？\r\n野鳥驚飛疾，溪船逆上遲。\r\n放懷須醉酒，對景漫題詩。\r\n王謝經行處，蕭條似舊時。\r\n\r\n其三\r\n\r\n海國秋風勁，江城暮雨昏。\r\n浮雲低月峽，戍鼓殷雷門。\r\n芳草何年歇？青山亙古存。\r\n光陰如過客，吾道底須論。\r\n\r\n其四\r\n\r\n白發干戈際，青山黯靄中。\r\n沙蟲聯五馬，跖卯襲三公。\r\n東海波濤黑，中原草樹紅。\r\n蕭條巖谷底，誰信有春風？\r\n\r\n\r\n答王聘君二首\r\n\r\n其一\r\n\r\n門徑蕭條勘，相知得往來。\r\n人方戀升斗，我獨撫尊缸。\r\n故國秋風慘，荒城暮雨開。\r\n閒中多樂意，不在最深杯。\r\n\r\n其二\r\n\r\n平無無飲量，難與醉鄉期。\r\n老委青雲志，空聽白紵辭。\r\n寒煙昏塞口，殘月淡娥眉。\r\n此際天涯客，淒涼只自知。\r\n\r\n\r\n愁重\r\n\r\n慷慨添余思，交遊憶可人。\r\n時危還有慮，愁重不知春。\r\n海國迷歸棹，關山擁戰塵。\r\n黃公何所見？終不事嬴秦。\r\n\r\n\r\n次韻答樊山四首\r\n\r\n其一\r\n\r\n余生百計拙，世事復何言？\r\n得句閒題石，忘機或灌園。\r\n每憐魚涸轍，多見鶴乘軒。\r\n薄暮山風急，秋聲處處繁。\r\n\r\n其二\r\n\r\n功名多跋涉，貧賤得安閒。\r\n坐石聽流水，開樓見遠山。\r\n報衙蜂鴻洞，悅景鳥綿蠻。\r\n更愛斜陽外，游雲作陣還。\r\n\r\n其三\r\n\r\n山川今古在，伯業已寥寥。\r\n野霧迷花徑，秋煙隔市橋。\r\n溪深新漲雨，江濁暗生潮。\r\n自喜茲行好，翩翩遠市囂。\r\n\r\n其四\r\n\r\n市廛余熱惱，巖壑足清涼。\r\n水靜魚兒樂，風微桂子香。\r\n異邦人苦雨，故國雁啼霜。\r\n秋晚何多事？吟詩送客忙。\r\n\r\n\r\n次韻答王敬助六首\r\n\r\n其一\r\n\r\n小隱水南村，喧嘩不到門。\r\n無言及名利，適意在田園。\r\n春雨桑麻長，秋風果蔬繁。\r\n生涯有如此，何用覓桃源？\r\n\r\n其二\r\n\r\n西圃余姜蔗，東皋足稻粱。\r\n今年誠有望，吾計未全荒。\r\n倚仗停吟久，看雲引興長。\r\n鄰家新釀熱，同醉菊花傍。\r\n\r\n其三\r\n\r\n慷慨登高罷，風流入醉余。\r\n山田禾熟早，海國雁來初。\r\n對客無多論，耽眠或廢書。\r\n東南巖壑美，時覆命巾車。\r\n\r\n其四\r\n\r\n野雲依竹靜，霜葉近窗明。\r\n對此清幽景，都忘喧雜聲。\r\n看書庸有感，與世竟無情。\r\n但願添松竹，期君結隱盟。\r\n\r\n其五\r\n\r\n豐年真可樂，那慮■邊霜。\r\n新稻翻匙白，香韭出甕黃。\r\n相逢宜脫略，不必論炎涼。\r\n多少清游夢，無能到帝鄉。\r\n\r\n註：■——上「髟」下「丐」\r\n\r\n其六\r\n\r\n鄉鄰同社酒，亦足敘幽情。\r\n著作輕莊子，悲哀笑賈生。\r\n荒林孤鳥沒，遠浦夕陽明。\r\n休問東陵後，裁瓜即邵平。\r\n\r\n\r\n憶王子正\r\n\r\n雨重楊花落，春深杜宇悲。\r\n交情惟有我，朋友更言誰？\r\n雲冷東山屐，塵埋北海碑。\r\n夜來茅屋下，酸淚為君垂。\r\n\r\n\r\n有感\r\n\r\n三春多是雨，四月不聞雷。\r\n盡道龍宮悶，誰掀蟄戶開？\r\n郊原豐草木，城郭滿蒿萊。\r\n我老為時慮，無言思欲哀。\r\n\r\n\r\n中秋次韻答太虛\r\n\r\n江湖漂泊久，發白不知年。\r\n世遠人何在？天空月自圓。\r\n山河清有影，草木淨無煙。\r\n誰恤蒼生苦？移憂到酒邊。\r\n\r\n\r\n九日有懷\r\n\r\n拊髀憐佳節，多年不在家。\r\n有親垂白發，無意對黃華。\r\n懷古余情曠，登高望眼賒。\r\n南山荒靄合，日暮亂歸鴉。\r\n\r\n\r\n吉祥草\r\n\r\n得名良不惡，瀟灑在山房。\r\n生意無休息，存心固久長。\r\n風霜空自老，蜂蝶為誰忙？\r\n歲晚何人問？山空暮雨荒。\r\n\r\n\r\n解悶四首\r\n\r\n其一\r\n\r\n家園嗟寂寞，客計轉疏迂。\r\n事失非關酒，身貧不為儒。\r\n功名余破楮，風雨漫長途。\r\n對景成何用？高談卻壯圖。\r\n\r\n其二\r\n\r\n荒城驚歲晚，風雨奈何人？\r\n野火殊無侶，江梅自得春。\r\n停杯吟思遠，照鏡■華新。\r\n底事堪愁絕？悲笳撼塞塵。\r\n\r\n註：■——上「髟」下「丐」\r\n\r\n其三\r\n\r\n風雨交殘夜，郊關雞亂鳴。\r\n青山頻入夢，白發不禁情。\r\n舞劍令人笑，沽樽只自傾。\r\n忽思少年日，騎馬漢江城。\r\n\r\n其四\r\n\r\n寒氣薄衣絮，斜風雪亂飄。\r\n山林俄失色，江海不行潮。\r\n塞北氈車重，江南甲騎驕。\r\n草堂亦幽致，冰凍滿詩瓢。\r\n\r\n\r\n歸來三首\r\n\r\n其一\r\n\r\n歸來人境異，故里是他鄉。\r\n坐閱紅塵過，愁多白發長。\r\n關山雲渺渺，江漢水茫茫。\r\n世事何多感？憑高又夕陽。\r\n\r\n其二\r\n\r\n某水某丘在，杖藜隨處行。\r\n窮幽那適興，豈是未忘情？\r\n契彼漁樵樂，於吾勢利輕。\r\n雲根老梅樹，花發最分明。\r\n\r\n其三\r\n\r\n小齋塵不到，寂寞野人家。\r\n下榻來風韻，看書度歲華。\r\n已忘巫峽月，空惜武陵花。\r\n欲問并州信，故人天一涯。\r\n\r\n\r\n送雲屋僧\r\n\r\n蘭若邊江次，羈棲喜得鄰。\r\n論交留客夜，對酒獨花春。\r\n風雨相過近，交情且是真。\r\n無端話離別，把酒忽傷神。\r\n\r\n\r\n村居四首\r\n\r\n其一\r\n\r\n辟世忘時勢，茅廬傍小溪。\r\n灌畦晴抱甕，接樹濕封泥。\r\n乳鹿依花臥，幽禽過竹啼。\r\n新詩隨外得，不用別求題。\r\n\r\n其二\r\n\r\n茅屋人看小，我居殊覺寬。\r\n雲開山滿座，雨過草平闌。\r\n古意琴三疊，清風竹萬竿。\r\n養生無別具，壁上破瓢簞。\r\n\r\n其三\r\n\r\n欲識吾居處，屋前溪水流。\r\n門交青薜荔，籬蔓黑牽牛。\r\n有竹編書簡，無花引釣舟。\r\n生涯隨分已，何用卜菟裘？\r\n\r\n其四\r\n\r\n英雄在何處？氣概屬山家。\r\n蟻布出入陣，蜂排早晚衙。\r\n野花團部伍，溪樹擁旗牙。\r\n抱膝長吟罷，天邊日又斜。\r\n\r\n\r\n八盤嶺\r\n\r\n路繞危垣上，風高松檜鳴。\r\n花飛殊失意，草長不知名。\r\n遊客咨遺俗，居民指舊京。\r\n浮圖起天末。瞻望忽傷情。\r\n\r\n\r\n村居四首\r\n\r\n其一\r\n\r\n斷橋分野色，曲徑入柴門。\r\n五柳低藏屋，三家自作村。\r\n人情同下裡，風俗異東屯。\r\n我老無生計，耕耘教子孫。\r\n\r\n其二\r\n\r\n綠槿作籬笆，茅簷掛薜蘿。\r\n馬車渾不到，樵牧自相過。\r\n臥看歸田錄，行聽擊壤歌。\r\n優遊只如此，刀鋸奈吾何？\r\n\r\n其三\r\n\r\n人言村落僻，我處頗清幽。\r\n竹色侵衣冷，江聲繞屋流。\r\n歡呼同社酒，出入趁魚舟。\r\n不用聞時事，桑陰且飲牛。\r\n\r\n其四\r\n\r\n局厭廛中隱，寬從野外居。\r\n人情方密熟，禮數覺生疏。\r\n懸榼空浮蟻，陳編撲蠹魚。\r\n客來縱談笑，不必問吾廬。\r\n\r\n\r\n宋郊台\r\n\r\n蕩蕩南郊路，金輿不復行。\r\n古台余草色，新樹自風聲。\r\n寂寞荒村景，淒涼故國情。\r\n遺民能道舊，曾是御營兵。\r\n\r\n\r\n感慨四首\r\n\r\n其一\r\n\r\n大道已淪謝，世情那可論？\r\n所經新傳捨，多是故侯門。\r\n路險豺狼恣，山空鳥雀喧。\r\n余生亦何幸，注目合忘言。\r\n\r\n其二\r\n\r\n東南多勝概，古跡漸對尋。\r\n諸老題詩處，繁陰蔽石林。\r\n雲團溪雨重，水落野塘深。\r\n感慨添余思，孤猿入暮吟。\r\n\r\n其三\r\n\r\n故國江都郡，繁華舊不同。\r\n衣冠移習氣，鼓角動悲風。\r\n柳倚消光碧，花連野色紅。\r\n放懷沽一碎，世事委狙翁。\r\n\r\n其四\r\n\r\n昨訪三生石，今登二老亭。\r\n癡煙含樹黑，野草滿山青。\r\n歸鳥還知倦，悲笳不忍聽。\r\n又聞龍臆馬，趁逐豹文鼮。\r\n\r\n\r\n黃牛山\r\n\r\n招提萬山底，古屋蔽煙霞。\r\n密竹先秋意，長籐過夏花。\r\n繁陰沉雨腳，清響漱雲牙。\r\n老衲眉如雪，相逢話作家。\r\n\r\n\r\n福勝山房\r\n\r\n不作殊方去，每因茲地留。\r\n湖山全勝概，松竹秘清幽。\r\n下榻同聽雨，開尊為解愁。\r\n得君多道義，從此無可求。\r\n\r\n\r\n次古詩韻五首\r\n\r\n其一\r\n\r\n飛雲添遠思，淫雨滯行期。\r\n漸入老來景，都非少壯時。\r\n林昏歸鳥疾，溪急上船遲。\r\n眼底元元弊，何人念在茲？\r\n\r\n其二\r\n\r\n瀟灑衡茅下，歲寒同此君。\r\n幸遺山水窟，得離虎狼群。\r\n有酒懷元亮，無才擬子雲。\r\n寓形隨分已，何用強求聞？\r\n\r\n其三\r\n\r\n湖映江城白，山圍故國青。\r\n感時花慘慘，余恨塔亭亭。\r\n只合從龐隱，何須學楚醒？\r\n歸來詩景勝，蒼翠滿巖屏。\r\n\r\n其四\r\n\r\n蔽體可結葉，充腸難飯沙。\r\n風塵無日定，朋友各天涯。\r\n既有杯中物，那愁■上華。\r\n古今歸一笑，放曠是無家。\r\n\r\n註：■——上「髟」下「丐」\r\n\r\n其五\r\n\r\n屠沽慚壯士，文繡貴山郎。\r\n習氣蟲魚族，風流雁鶩行。\r\n從時多俯仰，弔古獨悲傷。\r\n無奈連宵雨，蝸牛上石床。\r\n\r\n\r\n重過戴氏居三首\r\n\r\n其一\r\n\r\n重過戴氏宅，交遊情味長。\r\n乃翁敦德義，諸子好文章。\r\n濟濟衣冠偉，班班事業張。\r\n看他流俗下，不肯論炎涼。\r\n\r\n其二\r\n\r\n矮籬編綠槿，小徑入青桑。\r\n屋繞河流潤，門開竹色涼。\r\n課兒書滿架，留客酒盈觴。\r\n西沼芙蓉美，南薰■椏香。\r\n\r\n註：■——「禾罷」\r\n\r\n其三\r\n\r\n琴書滿屋壁，不下晉家聲。\r\n湖海懷高義，交遊閱古情。\r\n宰瓜緣暮景，看竹喜新晴。\r\n更約清高友，山林結隱名。\r\n\r\n\r\n雨後\r\n\r\n雨後千山淨，炊煙處處新。\r\n世情殊不足，風俗豈能淳？\r\n老棘余生意，槁花空悟春。\r\n相逢非古意，在我著烏巾。\r\n\r\n\r\n槿花\r\n\r\n不與百花期，多從桂子時。\r\n低昂如有序，紅白自相宜。\r\n農為編籬識，蜂因課蜜知。\r\n想渠根本盛，未畏雪霜欺。\r\n\r\n\r\n客邊五首\r\n\r\n其一\r\n\r\n微雨久不歇，浸成留客天。\r\n銜杯聊復爾，彈鋏已蕭然。\r\n落葉饒秋恨，鳴蛩減夜眠。\r\n故園歸未得，日日數行船。\r\n\r\n其二\r\n\r\n澤國秋雲重，淮山夜雨深。\r\n感時多得句，懷古獨沾襟。\r\n照鏡憐新發，持螯息壯心。\r\n知音無處問，冷落七弦琴。\r\n\r\n其三\r\n\r\n飄蕩將何倚？淒涼不自禁。\r\n江湖千里夢，風雨五更心。\r\n遊子黃金印，幽人綠綺琴。\r\n渠方汩朝市，吾合老山林。\r\n\r\n其四\r\n\r\n不學養生術，且為歸隱謀。\r\n青山猶昨日，白發不禁狄。\r\n適興須村釀，忘機狎海鷗。\r\n夜來何所事？欲上仲宣樓。\r\n\r\n其五\r\n\r\n世事朝朝異，炎涼處處同。\r\n江山千古在，風月幾時窮。\r\n采菊思陶令，登樓憶庾公。\r\n客情消不得，又聽北征鴻。\r\n\r\n\r\n次韻答申屠子迪府推\r\n\r\n今日風光好，梅花滿屋春。\r\n年年長在客，事事不如人。\r\n道路貂裘敝，庭闈鶴發新。\r\n曉來看雨露，小草亦精神。\r\n\r\n\r\n十二月三日對月\r\n\r\n今夜初生月，客中仍獨看。\r\n遙憐吾老幼，未解脫饑寒。\r\n破壁簞瓢壘，疏梅霜雪團。\r\n再思先子訓，默默淚闌干。\r\n\r\n\r\n見雪\r\n\r\n窮居忘節序，見雪卻憂寒。\r\n漸漸山河失，依依道路難。\r\n故人迷信息，無客渡乾桑。\r\n況爾西南地，疲民夜不安。\r\n\r\n\r\n客況\r\n\r\n為客少安睡，終宵聽雨聲。\r\n每因年歲晚，不稱路途情。\r\n貧賤交遊少，疏豪去就輕。\r\n蕭蕭鬚髮改，殊覺負平生。\r\n\r\n\r\n對酒\r\n\r\n含笑看長劍，開懷對酒樽。\r\n江風生席面，山雨濕雲根。\r\n去國愁征戍，豐年荷聖恩。\r\n莫辭情爛漫，白首壯心存。\r\n\r\n\r\n送客\r\n\r\n驪駒歌載道，肯為簿書留？\r\n顧我衰遲質，不禁離別愁。\r\n江花緣客興，春水便歸舟。\r\n茲去青雲遠，音書可寄不？\r\n\r\n\r\n寄友\r\n\r\n寄語蓬萊客，山寒松未花。\r\n只因好春雨，不得到君家。\r\n白石通宵煮，青萍忘歲華。\r\n近來聾兩耳，那得聽胡笳？\r\n\r\n\r\n夜坐\r\n\r\n夜深山館冷，風雨滿江城。\r\n老客不成寐，感懷無限情。\r\n蠻煙迷五嶺，王氣屬三京。\r\n休問泥塗事，荊榛處處生。\r\n\r\n\r\n會友\r\n\r\n蠟屐沖寒雨，紫門啟曉雲。\r\n相忘不問訊，長久卻論文。\r\n煮茗山泉活，移花野色分。\r\n城中甚喧雜，此地寂無聞。\r\n\r\n\r\n送大機上白雲二首\r\n\r\n其一\r\n\r\n水月池頭屋，曾同聽雨來。\r\n故緣經歲別，又過幾花開。\r\n且爾酬詩債，深慚乏茗杯。\r\n明朝出西郭，離思不堪裁。\r\n\r\n其二\r\n\r\n東郡雨不歇，西湖水亦高。\r\n上人今日去，行李不辭勞。\r\n傳法燈無盡，懸崖屋更牢。\r\n交情如問訊，謂我只囂囂。\r\n\r\n\r\n掩關\r\n\r\n竟日掩柴門，翛然無俗塵。\r\n幽花殊得意，老樹不知春。\r\n風月臨清夜，江湖憶故人。\r\n西房老禪伯，瀟灑亦吾貧。\r\n\r\n\r\n寄存道崔隱君\r\n\r\n有懷中默默，舒嘯獨登樓。\r\n月色不知夜，江聲欲動秋。\r\n寄書空惹恨，看劍若為羞。\r\n何日乘清興？山陰棹雪舟。\r\n\r\n\r\n旅次\r\n\r\n露下竹風清，孤樓恰二更。\r\n天垂滄海極，月轉大江橫。\r\n道味窮時熟，詩情旅次生。\r\n飄流何所擬？泰華一毛輕。\r\n\r\n\r\n對景\r\n\r\n景勝詩懷曠，愁圍酒力降。\r\n地雷晴破石，山雨夜翻江。\r\n夢遠蓬萊館，香余薜荔窗。\r\n諒無封建跡，白首困南邦。\r\n\r\n\r\n漫興四首\r\n\r\n其一\r\n\r\n流沙連竺國，大磧間和寧。\r\n雲合陰山黑，天垂瀚海青。\r\n穹廬駢騕■，葩蓋建和鈴。\r\n多少花門子，相逢過北庭。\r\n\r\n註：■「衣」中加「馬」\r\n\r\n其二\r\n\r\n屯聚皆羌屬，蒼茫路轉西。\r\n草深車跡淺，霜重角聲低。\r\n軍馬行無數，山林望欲迷。\r\n老兵通漢語，指點話征西。\r\n\r\n其三\r\n\r\n天時今亦異，地丑古來非。\r\n永夜惟消酒，嚴寒未授衣。\r\n一時風色變，萬里雪花飛。\r\n小大持弓矢，相呼出打圍。\r\n\r\n其四\r\n\r\n壯心殊未已，望望盡黃沙。\r\n韋帽籠鴉鶻，氈囊載駱駝。\r\n過關南客少，出塞北風多。\r\n田牧俱荒廢，空懷馬伏波。\r\n\r\n\r\n過水南\r\n\r\n一到水南宅，喧囂便不聞。\r\n窗梅晴破雪，庭樹暖凌雲。\r\n閒話經年別，忘眠過夜分。\r\n何時卜鄰住？會老細論文。\r\n\r\n\r\n春晚客懷七首\r\n\r\n其一\r\n\r\n春事已過半，客懷何悵然？\r\n鳥啼雲外樹，花落雨余田。\r\n沽酒不成醉，解衣徒自憐。\r\n五湖煙水遠，未得問歸船。\r\n\r\n其二\r\n\r\n落落窮途客，年年不在家。\r\n寄眠聽夜雨，借景看春華。\r\n空著三山帽，難防兩鬢華。\r\n清晨覽明鏡，載笑復咨嗟。\r\n\r\n其三\r\n\r\n衣袖露兩肘，難留俠客槌。\r\n對山長發嘯，得酒忽忘詩。\r\n樹濕吳雲重，花殘越鳥悲。\r\n酸辛甘自受，襤褸愧妻兒。\r\n\r\n其四\r\n\r\n花落春城暮，登臨思倍清。\r\n買杯酬宿約，聯句足余情。\r\n三峽星河動，九江風浪生。\r\n吾儕似無用，思與白鷗盟。\r\n\r\n其五\r\n\r\n雨暴溪流急，雲低樹勢平。\r\n山邊狐獨嘯，林外鳥皆驚。\r\n小草添生意，殘花減俗情。\r\n明朝整巾舄，飽飯竹間行。\r\n\r\n其六\r\n\r\n詩酒從時適，功名委壯圖。\r\n好山隨處有，閒客近來無。\r\n冠蓋駢三輔，烽塵暗四隅。\r\n余生營計拙，且僦好樓居。\r\n\r\n其七\r\n\r\n賈誼治安策，虛勞瀆聖明。\r\n人民正凋瘵，豺虎恣縱橫。\r\n白水沈南國，青山沒上京。\r\n吾儒無可奈，老淚向天傾。\r\n\r\n\r\n世情\r\n\r\n世情多曲折，客況自堪憐。\r\n聽雨愁如海，懷人夜似年。\r\n草肥燕地馬，花老蜀山鵑。\r\n淡冷歸歟計，蒼苔滿石田。\r\n\r\n\r\n竹冠\r\n\r\n竹冠橫五折，安用鐵絲旒？\r\n斑積湘江雨，清銜嶰谷秋？\r\n自然堅節在，難與俗情侔。\r\n相見無疑怪，先生不姓劉。\r\n\r\n\r\n客情\r\n\r\n幾日不啟戶，庭前青草多。\r\n故緣詩思澀，不奈客情何。\r\n貧賤家無定，英雄劍懶磨。\r\n江山千萬里，回首一長歌。\r\n\r\n\r\n歸家\r\n\r\n我母本強健，今年說眼昏。\r\n顧憐為客子，尤喜讀書孫。\r\n事業新燈火，桑麻舊裡村。\r\n太平風俗美，不用閉柴門。\r\n\r\n\r\n示師文二首\r\n\r\n其一\r\n\r\n生涯猶未定，歸去勿來遲。\r\n故里雖雲好，吾家正及饑。\r\n敬尊須重禮，對母說新詩。\r\n梅竹平安否？先書報我知。\r\n\r\n其二\r\n\r\n悵望倚門久，月光清滿天。\r\n念家情切切，為客鬢娟娟。\r\n細草荒山徑，游雲過石田。\r\n安能攜爾輩？飽飯老林泉。\r\n\r\n\r\n獨宿\r\n\r\n獨宿輸吾慣，石床苔蘚豐。\r\n氣清神自固，夢不與人同。\r\n燈焰懸空壁，爐香裊細風。\r\n如何紈綺輩？服藥取奇功。\r\n\r\n\r\n種茄\r\n\r\n種植便生地，還宜去草萊。\r\n所期羞膳具，毋吝日滋培。\r\n雨露恩時及，風霜氣莫摧。\r\n且令根本固，看爾實恢恢。\r\n\r\n\r\n訪舊遊\r\n\r\n今日放輕舟，令人憶舊遊。\r\n看花穿水竹，沽酒近江樓。\r\n故老論遺俗，相知已白頭。\r\n晚來鄉思切，孤雁楚天秋。\r\n\r\n\r\n偶書二首\r\n\r\n其一\r\n\r\n浮雲生遠樹，落日動江波。\r\n坐對青山好，其如白發何？\r\n寄詩憑問訊，沽酒借顏酡。\r\n忽憶平時節，吳淞聽棹歌。\r\n\r\n其二\r\n\r\n聞雞何用舞，對酒且高歌。\r\n湖海情如故，風霜老奈何。\r\n相交知己少，入夢好山多。\r\n玩世能成癖，紛紛事已訛。\r\n\r\n\r\n獨坐\r\n\r\n獨坐高樓暮，淒涼何所聞？\r\n亂山流凍雨，荒樹接孤雲。\r\n關陝鴉成陣，幽並馬不群。\r\n故人消息斷，凋弊閔期文。\r\n\r\n歸來\r\n\r\n湖海飄零久，歸來依舊貧。\r\n顧無青眼友，喜有白頭親。\r\n籬菊留余色，庭梅奏早春。\r\n溪翁密相訪，杯酒接殷勤。\r\n\r\n\r\n石湖寺二首\r\n\r\n其一\r\n\r\n略彴江煙外，招提水氣中。\r\n故人於此隱，幽致得時同。\r\n釀酒來彭澤，栽蓮接遠公。\r\n浮生底須論，談笑且春風。\r\n\r\n其二\r\n\r\n相憶懸清夢，相過笑白頭。\r\n不因吾道重，安得為茲留？\r\n翠竹邊江雨，黃花小院秋。\r\n明年春水足，准擬泛扁舟。\r\n\r\n\r\n泊瓜洲二首\r\n\r\n其一\r\n\r\n晚泊瓜洲渡，秋風九月時。\r\n野煙晴漠漠，江樹綠離離。\r\n客思無人會，鄉情有雁知。\r\n斐才慚李杜，對景亦題詩。\r\n\r\n其二\r\n\r\n落日大江秋，淒涼覺底愁。\r\n逆潮攻敗壘，荒樹入沙洲。\r\n險固空遺跡，清年且壯游。\r\n不須腰十萬，明日上揚州。\r\n\r\n\r\n泗上\r\n\r\n弔古心何壯，憑高氣更雄。\r\n大風秋野闊，明月故鄉同。\r\n瀟灑繁霜■，淒涼獨老翁。\r\n夜深沽斗酒，不異在新豐。\r\n\r\n註：■——上「髟」下「丐」\r\n\r\n\r\n沽亭道中二首\r\n\r\n其一\r\n\r\n野亭依柳樹，水路出桑林。\r\n問俗誰能解？懷思自不禁。\r\n遠山歸眼小，孤雁入雲深。\r\n可笑西京客，持杯學楚吟。\r\n\r\n其二\r\n\r\n方離三柳樹，又出下沽亭。\r\n客路從茲去，人情轉不寧。\r\n關河孤雁沒，齊魯眾山青。\r\n處處黃河道，吾將補水經。\r\n\r\n\r\n南陽閘下\r\n\r\n十月黃河道，舟行濁水泥。\r\n今晨見清淺，不覺散淒迷。\r\n雲轉山腰斷，天連野色低。\r\n可知茅屋近，忽聽一聲雞。\r\n\r\n\r\n綠水\r\n\r\n綠水流洙泗，青山出魯鄒。\r\n憑高殊有興，弔古不勝愁。\r\n日落江花重，風生野樹秋。\r\n掀髯一長笑，不負壯年游。\r\n\r\n\r\n閘上二首\r\n\r\n其一\r\n\r\n舒嘯孤懷壯，天風蕩杳冥。\r\n草枯秦地白，雲盡魯山青。\r\n聞道尊莊子，沽杯候野亭。\r\n平生辛苦事，須信此行經。\r\n\r\n其二\r\n\r\n白霧都收盡，青天無片雲。\r\n候船車袞袞，辭樹月紛紛。\r\n紗帽當壚婦，兜鍪出塞軍。\r\n不愁書寄少，鴻雁動成群。\r\n\r\n\r\n守閘\r\n\r\n行船無十日，守閘滯多時。\r\n縱使心如鐵，難忘■若絲。\r\n野亭花淡淡，沙岸草離離。\r\n日暮聞征雁，令人有所思。\r\n\r\n註：■——上「髟」下「丐」\r\n\r\n\r\n汶上舟行\r\n\r\n賢聖久不作，我行真可憐。\r\n望歸黃柳外，坐到碧山前。\r\n老馬知官道，饑鷹集野田。\r\n晚風吹急雪，回首一茫然。\r\n\r\n\r\n新店道上\r\n\r\n野水滔天去，陰雲著地生。\r\n沽來新店酒，不洗異鄉情。\r\n白發蕭蕭謝，黃花粲粲明。\r\n山川雖跋涉，道路卻升平。\r\n\r\n\r\n不飲\r\n\r\n不飲非無量，忘眠豈有謀？\r\n赤心思報國，白首願封侯。\r\n界紙題封事，挑燈看蒯緱。\r\n何時勳業就？蕭散五湖游。\r\n\r\n\r\n船上\r\n\r\n迢遞三河路，淒涼九月天。\r\n遠山迷草木，平野少人煙。\r\n對景情如醉，浮居日似年。\r\n壯懷消不得，沽酒且陶然。\r\n\r\n\r\n汶上二首\r\n\r\n其一\r\n\r\n汶水連洙泗，源源有所歸。\r\n聖賢誠可仰，風俗自相違。\r\n落葉隨風舞，孤鴻破雪飛。\r\n紛紛名利客，到此肯忘機。\r\n\r\n其二\r\n\r\n破夢聞金鼓，關心望玉繩。\r\n只知時候別，不覺夜寒增。\r\n凍雨成飛雪，長河走大陵。\r\n客情無可奈，卻借驛樓登。\r\n\r\n\r\n暝色\r\n\r\n暝色沉孤嶼，秋聲入遠林。\r\n飛鴻頻顧影，獨客易傷心。\r\n相識無知己，交遊少信音。\r\n未能酬壯志，沽酒且長吟。\r\n\r\n\r\n客思\r\n\r\n破衣懸軟毛，短發被秋風。\r\n汶水長魚白，滕州小米紅。\r\n人情今日異，客路去年同。\r\n萬里關山外，孤鴻縹渺中。\r\n\r\n\r\n齷齪\r\n\r\n齷齪寧堪處，卑污奈此逢。\r\n看人騎白馬，喚狗作烏龍。\r\n濯濯河邊柳，青青澗底松。\r\n待看天氣好，應得露華濃。\r\n\r\n\r\n瀟灑\r\n\r\n漸覺離鄉遠，寧知出處迂。\r\n風流看隊馬，瀟灑入雙魚。\r\n誰解辭千乘，無人說二疏。\r\n老吾情不怯，漫讀古人書。\r\n\r\n\r\n次致和韻\r\n\r\n方見雲山出，忽然風雨來。\r\n暴生三尺水，推去一階苔。\r\n古意何能解？新詩止自裁。\r\n天時與人事，歷歷不須猜。\r\n\r\n\r\n日晚\r\n\r\n日晚風雲起，城空草木悲。\r\n蛟龍能自聖，騏驥不容遲。\r\n漢婦通番語，羌兒厭杜詩。\r\n老夫瀟灑處，定是少人知。\r\n\r\n\r\n慶壽寺二首\r\n\r\n其一\r\n\r\n寶剎都城內，今朝曠野中。\r\n浮圖瞻寶志，書記憶劉聰。\r\n畫屋煙花繞，青松雨露濃。\r\n徘徊增感慨，歷落問英雄。\r\n\r\n其二\r\n\r\n書記去已久，令人動慨慷。\r\n但能成事業，不解制綱常。\r\n花落重城晚，雲沉大野荒。\r\n盧溝三尺土，春雨樹蒼蒼。\r\n\r\n\r\n渭河道中四首\r\n\r\n其一\r\n\r\n平地連滄海，孤城帶渭河。\r\n行人俱漢語，舟子半吳歌。\r\n野草驚秋短，魴魚出水多。\r\n只憐鄉國遠，處處有胡笳。\r\n\r\n其二\r\n\r\n披霧青天近，梳頭白發明。\r\n山河千古恨，風雨五更情。\r\n塞北浮雲慘，關中王氣清。\r\n草廬諸葛在，未得話平生。\r\n\r\n其三\r\n\r\n月出東溟白，天垂北斗低。\r\n礪馬思秣馬，舞劍忽聞雞。\r\n諸葛猶存存，田橫不辱齊。\r\n英雄如有見，瑣稍豈能迷？\r\n\r\n其四\r\n\r\n海氣團雲白，江風吹浪寒。\r\n飛鴻離塞遠，獨鶴唳更闌。\r\n慷慨論時事，羈棲笑楚冠。\r\n蕭蕭黃葉下，回首望長安。\r\n\r\n\r\n泊聊城\r\n\r\n水宿聊城外，忘眠聽漏聲。\r\n浮煙連野白，孤月近船明。\r\n世變山河在，時移草木驚。\r\n絕憐知己少，感慨獨傷情。\r\n\r\n\r\n南歸\r\n\r\n去歲離南去，今年自北歸。\r\n過淮渾酒賤，出水白魚肥。\r\n落拓同誰語？孤高與世違。\r\n最憐譙國子，潦倒說兵機。\r\n\r\n\r\n庚寅春二月三日甲子大雨雪\r\n\r\n二月甲子雪，霏花冷作圍。\r\n乾坤移氣象，草木轉光輝。\r\n野鳥渾無語，邊塵濕不飛。\r\n長安未歸客，應是動心機。\r\n\r\n\r\n有感二首\r\n\r\n其一\r\n\r\n絕國春風少，荒村夜雨多。\r\n可憐新草木，不識舊山河。\r\n世事紛紛異，人情轉轉訛。\r\n老懷禁不得，悵望一長歌。\r\n\r\n其二\r\n\r\n對鏡添惆悵，憑誰論古今？\r\n山河頻入夢，風雨獨關心。\r\n每念蒼生苦，能憐蕩子吟。\r\n晚來愁更切，青草落花深。\r\n\r\n\r\n雨過二首\r\n\r\n其一\r\n\r\n雨過山光潤，煙浮野色昏。\r\n清泉流近砌，黃葉擁衡門。\r\n世事憑誰論？高情只自存。\r\n忽思浣花老，又欲向東屯。\r\n\r\n其二\r\n\r\n歸來訪田裡，轉首憶關河。\r\n黃葉階前滿，白雲山上多。\r\n人情空爛漫，世事盡差訛。\r\n親愛子孫輩，愁予兩■皤。\r\n\r\n註：■——上「髟」下「丐」\r\n\r\n\r\n閏七月二十三夜記夢詩二首\r\n\r\n其一\r\n\r\n歷歷青山出，翩翩白雁來。\r\n感時徒憤郁，弔古獨悲哀。\r\n夜雨淒庭草，秋花老石苔。\r\n客懷消不得，悵望一徘徊。\r\n\r\n其二\r\n\r\n對鏡多新白，懷人入遠思。\r\n山河猶漢魏，風俗想軒義。\r\n小草銅駝恨，荒陵玉雁悲。\r\n平生伊呂志，耕釣豈無為？\r\n\r\n\r\n舟中雜紀十首\r\n\r\n其一\r\n\r\n水竹連平野，人家帶夕陽。\r\n道途忘險阻，風景異尋常。\r\n借艇移行李，持杯看步光。\r\n英雄無所似，堪笑老夫狂。\r\n\r\n其二\r\n\r\n舟行知牽穩，恰得打頭風。\r\n更喜青山出，寧辭白發窮？\r\n江楓緣岸赤，河蓼雜煙紅。\r\n回首東南景，樓台杳靄中。\r\n\r\n其三\r\n\r\n楊柳青雲合，芙蓉錦幛開。\r\n船從湖上過，人在畫中來。\r\n莫問桓伊笛，且傳袁紹杯。\r\n明朝歸醉李，舒嘯漫徘徊。\r\n\r\n其四\r\n\r\n泊舟枯柳下，狹港喜無風。\r\n水氣團煙暝，嵐光帶雨濃。\r\n竹陰秋轉冷，漁火夜深紅。\r\n憶在山陽縣，吟情與此同。\r\n\r\n其五\r\n\r\n蘆花藏別浦，柳樹隔柴屝。\r\n野鳥行行下，漁舟兩兩歸。\r\n只愁風俗變，不慮世情違。\r\n舊日經行處，於今轉覺非。\r\n\r\n其六\r\n\r\n秋茂喜禾壯，官河帶野橋。\r\n水光欺日白，寒氣得風饒。\r\n覓火鄰船並，沽醪市店遙。\r\n傳聞征稅急，不忍見漁樵。\r\n\r\n其七\r\n\r\n九日今朝是，淒淒多朔風。\r\n黃葉渾未落，烏柏最先紅。\r\n對景情何已，懷人夢不通。\r\n稻粱今歲薄，無奈北征鴻。\r\n\r\n其八\r\n\r\n落日照船窗，殘霞映碧江。\r\n樹低蒼翠濕，人雜語言哤。\r\n貰酒青衣獨，歸山白鳥雙。\r\n驅馳吾未已，慚愧鹿門龐。\r\n\r\n其九\r\n\r\n野水連天碧，秋花夾路黃。\r\n順風船過疾，落日鳥飛忙。\r\n感物獨惆悵，逢時喜老蒼。\r\n文章隨氣運，不必論班揚。\r\n\r\n其十\r\n\r\n老樹轉斜暉，人家水竹圍。\r\n露深花氣冷，霜降蟹膏肥。\r\n沽酒心何壯，看山思欲飛。\r\n操舟有吳女，雙槳唱新歸。\r\n\r\n\r\n元日示師文\r\n\r\n骨格今年異，衣裳舊日殊。\r\n讀書當努力，寫字莫糊塗。\r\n白水翻三峽，青山出兩都。\r\n老吾何所以？賴爾得相須。\r\n\r\n\r\n遣興四首\r\n\r\n其一\r\n\r\n破屋懸寒雨，空窗度曉雲。\r\n家貧無外慮，身老厭多聞。\r\n草木隨時長，蟲魚自作群。\r\n行吟聊遣興，不必論功勳。\r\n\r\n其二\r\n\r\n直北黃河走，江南白浪浮。\r\n人民正飢渴，官府急誅求。\r\n處處催兵器，城城建火樓。\r\n老吾頭已白，忍死為君憂。\r\n\r\n其三\r\n\r\n老來百病出，坐臥不能安。\r\n稍得春風暖，尋憂夜雨寒。\r\n中原人倥傯，南國步艱難。\r\n薇省分權重，匡時自選官。\r\n\r\n其四\r\n\r\n旌旗明紫塞，雲霧暗潼關。\r\n盡說王師盛，應知伯道艱。\r\n東風吹白草，落日動青山。\r\n羽檄飛邊報，將軍信雅閒。\r\n\r\n\r\n水竹\r\n\r\n水竹能瀟灑，天然二尺強。\r\n低枝均雨露，直節慣風霜。\r\n不擬編書簡，何時宿鳳凰？\r\n幽人頗相得，拂拭近茅堂。\r\n\r\n屋隅櫻桃伐去老干\r\n而生新枝能實可愛\r\n\r\n櫻桃元舊本，根柢近西籬。\r\n只為除枯乾，翻令長嫩枝。\r\n紅嬌殊鶴頂，甘美過蜂脾。\r\n羞薦歸宗廟，於今正及時。\r\n\r\n\r\n山藥\r\n\r\n山藥依闌出，分披受夏涼。\r\n葉連黃獨瘦，蔓引綠蘿長。\r\n結實終堪食，開花近得香。\r\n烹庖入盤饌，不饋大官羊。\r\n\r\n\r\n漫興十九首\r\n\r\n其一\r\n\r\n詔布河流復，其功說賈生。\r\n豈因疏鑿費？恰重戰爭名。\r\n軍士雖然散，農人尚未耕。\r\n九州多禹跡，何日與君評？\r\n\r\n其二\r\n\r\n燕趙官輸急，江淮羽檄忙。\r\n山崩雲慘慘，河決水茫茫。\r\n野客愁無奈，山翁老更狂。\r\n途傳軍士盛，即日下襄陽。\r\n\r\n其三\r\n\r\n草木何搖撼，工商已破家。\r\n饒州沉白器，勾漏伏丹砂。\r\n吳下難移粟，江南不運茶。\r\n朝廷政寬大，應笑井中蛙。\r\n\r\n其四\r\n\r\n四川聽雨化，三輔受風清。\r\n但得公行道，何勞苦用兵？\r\n關山無阻礙，淮甸漸清平。\r\n聞說招民義，銜哀事遠征。\r\n\r\n其五\r\n\r\n一說妖氛起，生民欲斷魂。\r\n村墟空壁落，市井變營屯。\r\n盡道無生計，誰為奉至尊？\r\n吾居更蕭索，事業不須論。\r\n\r\n其六\r\n\r\n壬辰天意別，春夏雨冥冥。\r\n雲氣何時斂？江聲未得停。\r\n書生憐白發，壯士喜青萍。\r\n昨夜登西閣，悲笳不忍聽。\r\n\r\n其七\r\n\r\n處處言離亂，紛紛覓隱居。\r\n山林增氣象，城郭轉空虛。\r\n俠客思騎虎，溪翁只釣魚。\r\n諸生已星期，那得論詩書。\r\n\r\n其八\r\n\r\n辟難人爭出，居家我獨癡。\r\n況兼親已老，無奈病相欺。\r\n湖海迷舟楫，關山振鼓鼙。\r\n忘機閒看竹，得興漫題詩。\r\n\r\n其九\r\n\r\n密樹連雲濕，荒村入徑斜。\r\n山童分紫筍，野老賣黃瓜。\r\n忽要千鈞弩，尋求百姓家。\r\n予生為計拙，見景重咨嗟。\r\n\r\n其十\r\n\r\n撤幕愁歸燕，頹垣警睡龍。\r\n魚聲飛玉署，花夢破橘窗。\r\n紫詔傳三省，黃巾出兩江。\r\n何時舞干羽？盡使有苗降。\r\n\r\n十一\r\n\r\n登高聊縱目，懷古忽傷心。\r\n北極星辰遠，中原草木深。\r\n天寒群雁叫，夜靜獨猿吟。\r\n處處知音少，塵埃綠綺琴。\r\n\r\n十二\r\n\r\n干戈猶未定，鼙鼓豈堪聞？\r\n憂國心如醉，還家夢似雲。\r\n關山千里遠，吳楚一江分。\r\n朋舊俱零落，空嗟白鳥群。\r\n\r\n十三\r\n\r\n濕雲垂地重，孤雁入天鳴。\r\n到處干戈近，何時海岱清？\r\n孤燈懸古壁，寒漏落空城。\r\n可羨商山老，優遊待太平。\r\n\r\n十四\r\n\r\n深秋天氣好，且喜病魔消。\r\n對客論三史，令人愧六朝。\r\n山河空板蕩，民物競蕭條。\r\n白首思無策，甘心學野樵。\r\n\r\n十五\r\n\r\n秋風清瘴癘，明月照山河。\r\n絕國干戈少，空城鼓角多。\r\n脫巾憐短發，醉酒覺身和。\r\n漫對黃花坐，無勞白苧歌。\r\n\r\n十六\r\n\r\n自笑青雲遠，誰憐白發孤？\r\n艱難知道路，瀟灑問江湖。\r\n事業留詩卷，田園入畫圖。\r\n清高過老杜，囊底一錢無。\r\n\r\n十七\r\n\r\n重陽今日是，風雨滿空城。\r\n白發殊無賴，黃花似有情。\r\n山寒孤樹老，江淨眾鷗明。\r\n且願烽塵息，謳歌樂太平。\r\n\r\n十八\r\n\r\n雨阻龍山會，雲荒戲馬台。\r\n且看黃菊放，休待白衣來。\r\n事業書千卷，功名水一杯。\r\n登臨聊復爾，吟嘯漫徘徊。\r\n\r\n十九\r\n\r\n吟詩懷杜甫，持酒看吳鈞。\r\n落葉千林曉，飛鴻萬里秋。\r\n只嫌風俗變，不為別離愁。\r\n向晚聞征鼓，徘徊倚小樓。\r\n\r\n\r\n懷鄉\r\n\r\n關西吾故里，八代不能歸。\r\n墳墓今何在？門閭故已非。\r\n清秋愁燕去，殘日望雲飛。\r\n豈是桃源客？虛無與世違。\r\n\r\n\r\n即事二首\r\n\r\n其一\r\n\r\n雲暗山如醉，風來樹若顛。\r\n懷人多有夢，憂國少安眠。\r\n江海浮鷗鳥，山林叫杜鵑。\r\n老生頭已白，見景忽淒然。\r\n\r\n其二\r\n\r\n草徑無人到，柴門盡日關。\r\n脫巾垂白發，把酒對青山。\r\n世薄驚時異，身貧得夢閒。\r\n夜深明月下，吟待鶴飛還。\r\n\r\n\r\n晚眺二首\r\n\r\n其一\r\n\r\n密樹連江暗，殘陽隔浦明。\r\n不知秦塞遠，殊覺楚天平。\r\n故國人何在？荒城鳥亂鳴。\r\n徘徊吟未已，搔首忽傷神。\r\n\r\n其二\r\n\r\n雲騰山欲重，雨過樹如新。\r\n細路多行虎，荒村不見人。\r\n游絲懸落日，小草亂青春。\r\n何處論知己？過從白鳥親。\r\n\r\n\r\n秋吟二首\r\n\r\n其一\r\n\r\n夜雨滋蔬圃，秋風過草堂。\r\n長歌追李杜，高論入羲皇。\r\n戲水知魚樂，尋膻看蟻忙。\r\n兒童建勳業，燈火得新涼。\r\n\r\n其二\r\n\r\n菜葉綠滿地，菊枝青過闌。\r\n有為遵古道，無論及時官。\r\n樹影經秋減，湖光入座寬。\r\n門前舊磯石，閒卻釣魚竿。\r\n\r\n\r\n幽居次韻\r\n\r\n城市居何僻？山林境頗同。\r\n竹窗風細細，花榭日融融。\r\n疊石留雲臥，開渠許溜通。\r\n兒童雖解事，不識五花驄。\r\n\r\n\r\n甲午年正月初四日得春\r\n\r\n昨宵嫌凍雨，今日喜春風。\r\n野草浮新綠，園花結小紅。\r\n漸將農事動，無奈病魔攻。\r\n向晚登高望，江山杳靄中。\r\n\r\n\r\n春寒\r\n\r\n春寒多雨水，地僻少輪蹄。\r\n濕氣連山暗，孤梅近竹低。\r\n林空饑鳥集，城冷野狐啼。\r\n回首關河道，風塵道路迷。\r\n\r\n\r\n山陰水村二首\r\n\r\n其一\r\n\r\n有水無行路，人家個個幽。\r\n青山開障遠，碧樹入村稠。\r\n縱是比鄰屋，相過亦用舟。\r\n我來瀟灑甚，處處見沙鷗。\r\n\r\n其二\r\n\r\n草閣憑江置，江深入夏寒。\r\n看山詩思遠，對客酒杯寬。\r\n風景雖然別，行藏盡自安。\r\n浮萍軒子好，來往任盤桓。\r\n\r\n\r\n雪晴\r\n\r\n起來敲石火，正是雪晴時。\r\n竹葉冰垂地，梅花玉滿枝。\r\n風雲隨變滅，山水轉清奇。\r\n悵望長安道，令人有所思。\r\n\r\n\r\n紙衾\r\n\r\n楮衾能潔白，孤臥得平安。\r\n作客心如水，纏身雪作團。\r\n吳綾爛花草，蜀錦動螭鸞。\r\n未必清如此，那堪慰考盤。\r\n\r\n丙申元旦守母制因感而作\r\n\r\n今日椒花頌，無能獻老親。\r\n自憐垂白發，不敢著烏巾。\r\n牢落田園興，微茫海國春。\r\n話言兒女輩，清苦莫辭貧。\r\n\r\n\r\n寄申屠僉事\r\n\r\n瀟灑樊山老，年來亦可憐。\r\n墨莊沉寇壘，琴屋燼烽煙。\r\n詩好人能頌，官清子得傳。\r\n閒身隨所寓，不必問歸田。\r\n\r\n\r\n山中雜興二十首\r\n\r\n其一\r\n\r\n去城懸九里，夾地出雙溪。\r\n傍水編茅屋，移花近藥畦。\r\n長年無客到，終日有猿啼。\r\n利路何須問，閒身盡可棲。\r\n\r\n其二\r\n\r\n因拜山農號，生涯日日新。\r\n帶泥移瘦竹，和蘚擇枯薪。\r\n時酌山泉賞，都無世俗塵。\r\n烏鳶雖見忌，麋鹿自相親。\r\n\r\n其三\r\n\r\n居山還有趣，斸地本無謀。\r\n相顧誰青眼？同盟盡白頭。\r\n豺狼迷道路，猿鳥傍林丘。\r\n休問巢由樂，吾心自可求。\r\n\r\n其四\r\n\r\n拄杖聽鳴鳩，青山樹色稠。\r\n雨寒雲不起，沙亂水交流。\r\n對景堪垂涕，無為亦動愁。\r\n疲民正無奈，誰解為君籌？\r\n\r\n其五\r\n\r\n散處身如寄，幽棲屋似船。\r\n江鳴風落雨，山暗樹生煙。\r\n架有催詩簡，囊無貰酒錢。\r\n東鄰吳季子，瀟灑亦堪憐。\r\n\r\n其六\r\n\r\n漂泊殊無定，歸來得暫安。\r\n不嫌知己少，似覺傍人難。\r\n梅屋春風細，松窗夜月寒。\r\n交遊成契闊，重檢舊書看。\r\n\r\n其七\r\n\r\n短策閒尋句，長歌獨倚樓。\r\n野雲迷客思，花雨亂春愁。\r\n論事思王猛，看書憶馬周。\r\n老吾吾道在，一一付滄洲。\r\n\r\n其八\r\n\r\n信是擊中好，春來物物豐。\r\n石蠶生斷砌，玉蕈山枯桐。\r\n暖雨蒸花氣，晴煙揚柳風。\r\n眼前無限景，詩句可能窮？\r\n\r\n其九\r\n\r\n趁暖行山徑，尋幽過野亭。\r\n雨開雲氣白，風動燒痕青。\r\n桃樹新生蕊，梅心小結形。\r\n倚闌閒縱目，物物得娉婷。\r\n\r\n其十\r\n\r\n小艇橫河過，殘陽隔岸舂。\r\n水聲清繞屋，山氣冷侵窗。\r\n卸屐行花徑，攜書坐石缸。\r\n可知耕種好，只擬鹿門龐。\r\n\r\n十一\r\n\r\n細注歸田錄，重修種樹書。\r\n自知身是客，不歎食無魚。\r\n石屋春雲重，紫床夜月虛。\r\n蕭條空四壁，誰問馬相如？\r\n\r\n十二\r\n\r\n眺望春光遠，登臨夕照微。\r\n野雲平細壘，山鳥怪儒衣。\r\n觸處無高下，何勞論是非？\r\n寄言彭澤宰，出仕不如歸。\r\n\r\n十三\r\n\r\n山園無定式，力作是生涯。\r\n近水多栽竹，依巖半種茶。\r\n春風低小草，夜雨出新沙。\r\n不必聞時事，城中減大家。\r\n\r\n十四\r\n\r\n溝塍通謝墅，禹穴近龍宮。\r\n兩水沿平地，諸山在下風。\r\n煙霞時出沒，日月互西東。\r\n閒看桃源記，吾將此意同。\r\n\r\n十五\r\n\r\n石樓含曉色，茅屋靜春暉。\r\n野水中間落，雲山西面圍。\r\n長歌樵擔起，短笛釣船歸。\r\n景物隨時至，詩成思欲飛。\r\n\r\n十六\r\n\r\n貧居得幽僻，世事不相關。\r\n詩思多因雨，閒情獨愛山。\r\n落花隨水去，孤鶴望人還。\r\n最喜神清健，年來酒量慳。\r\n\r\n十七\r\n\r\n家貧便食淡，年老覺身懼。\r\n細字憑兒看，清樽待客沽。\r\n惜春嫌謝豹，顧兔憶韓盧。\r\n悵望青山曲，點頭愧野夫。\r\n\r\n十八\r\n\r\n卜宅近山阿，紫門障薜蘿。\r\n風清聞鶴唳，日暖聽樵歌。\r\n密樹懸青島，平田浸白波。\r\n樹船乘暮景，來往急如梭。\r\n\r\n十九\r\n\r\n草徑如蛇綰，茅廬比斗寬。\r\n溪聲歸夜響，山氣入春寒。\r\n且自師伊尹，毋勞說謝安。\r\n有時閒縱步，長嘯白雲端。\r\n\r\n二十\r\n\r\n寒雪滿空山，出門行路難。\r\n家人愁累重，客子怯衣單。\r\n寇盜因時起，乾坤尚未安。\r\n吾農清苦甚，今日淨朝餐。\r\n\r\n\r\n幽窅\r\n\r\n幽窅無人跡，虛空見遠天。\r\n雪深山氣伏，崖斷樹根懸。\r\n烏鳥翻身入，狐狸放膽眠。\r\n老夫多腳力，更欲上層巔。\r\n\r\n\r\n基址\r\n\r\n基址經年定，新亭幾日成。\r\n望開吳地盡，坐接楚天平。\r\n野色重重見，山光面面迎。\r\n可宜方處士，千古紀清名。\r\n\r\n\r\n示師文\r\n\r\n爾父既清苦，爾身何可言？\r\n且宜修道德，不必問田園。\r\n花落江城晚，煙橫野樹昏。\r\n此時光景異，只合住山村。\r\n\r\n\r\n寫懷\r\n\r\n去載情無賴，今年興頗幽。\r\n自居茅草屋，不想木蘭舟。\r\n膏土栽黃獨，開渠引碧流。\r\n溪翁來往熟，相帥看沙鷗。\r\n\r\n\r\n安分\r\n\r\n小徑入柴屝，茅蘆隱翠微。\r\n土磽黃獨瘦，溪暖白魚肥。\r\n夜照明膏竹，朝餐淨露薇。\r\n人生安分已，何必論雄飛？\r\n\r\n\r\n題青田山房\r\n\r\n青田劉處士，瀟灑好山房。\r\n夜月移花磴，春雲動石床。\r\n書聲通遠谷，琴響應清商。\r\n我欲相依住，臨流築草堂。\r\n\r\n\r\n丁酉歲元日九里山中\r\n\r\n授時無歷日，獻歲喜天晴。\r\n道路何艱阻，山林似太平。\r\n梅香清海國，柳色上江城。\r\n且喜蘭台近，疲民稍慰情。\r\n\r\n\r\n立春八日\r\n\r\n春雨洗殘雪，春風輕布衣。\r\n綠敷湖外草，青動石根薇。\r\n淮海烽煙盛，關山雁鶩飛。\r\n山居頗瀟灑，梅樹玉成圍。\r\n\r\n\r\n自詠\r\n\r\n清苦誰能共？孤高只自憐。\r\n為因知定分，不解問歸田。\r\n對酒傷春思，看書減夜眠。\r\n信無朝賀表，留病過新年。\r\n\r\n\r\n重陽\r\n\r\n重陽今日是，客邸忽淒愴。\r\n樹葉驚風墮，稀衣襲雨涼。\r\n黃花銜古色，丹桂發天香。\r\n珍重東屯社，攜尊過草堂。\r\n\r\n\r\n有感四首\r\n\r\n其一\r\n\r\n江湖成獨客，風雨過重陽。\r\n白發懸明鏡，青山隔草堂。\r\n野花留別恨籬菊靜年芳。\r\n聞說陶元亮，淒涼五柳堂。\r\n\r\n其二\r\n\r\n黃花渾未放，白雁最先來。\r\n好景無人識，新詩只自裁。\r\n烽塵迷玉壘，煙草沒雲台。\r\n今古英雄事，何如水一杯？\r\n\r\n其三\r\n\r\n慷慨看雙劍，淒涼獨老翁。\r\n不嫌天地窄，殊覺路途窮。\r\n茅屋荒山雨，麻衣曠野風。\r\n人情只如此，何必問英雄？\r\n\r\n其四\r\n\r\n依違思故里，吟嘯倚闌干。\r\n野水隨潮漲，山雲帶雨寒。\r\n歸鴻悲別漵，羈客呆長安。\r\n何日干戈息？山林樂考槃。\r\n\r\n\r\n憶張彥威御史\r\n\r\n挺挺張公子，桓桓道氣充。\r\n辭章驚世俗，膂力懾英雄。\r\n且爾交遊好，能堪仕宦窮。\r\n如何風雨際？埋沒亂離中。\r\n\r\n\r\n送太上人之四明\r\n\r\n勝地稱三佛，佳山指四明。\r\n雁飛江雨歇，龍蟄海潮平。\r\n見客無多論，看雲或動情。\r\n有人問梅叟，為說似浮萍。\r\n\r\n\r\n對雨五首\r\n\r\n其一\r\n\r\n憂國頻看劍，懷人獨憑闌。\r\n野雲秋共黑，江雨晚生寒。\r\n盜賊紛然起，軍民未得安。\r\n相逢誰慷慨？隨處說艱難。\r\n\r\n其二\r\n\r\n風雨秋冬接，乾坤晝夜同。\r\n正愁禾黍黑，況奈羽旄紅。\r\n吳越民難處，江淮路不通。\r\n交遊無定在，空想北歸鴻。\r\n\r\n其三\r\n\r\n百草雨中死，群烏天際飛。\r\n風塵時變滅，世事日乖違。\r\n弘景掛冠去，少陵徒步歸。\r\n丁寧劍歌叟，得酒且忘機。\r\n\r\n其四\r\n\r\n知少慮亦少，閒多病轉多。\r\n干戈愁正切，風雨恨如何？\r\n華屋迷青草，玄門暗綠蘿。\r\n淒涼無可奈，感慨動悲歌。\r\n\r\n其五\r\n\r\n三秋多濕雨，十月見黃花。\r\n對景無情思，令人起歎嗟。\r\n聰嫌床下蟻，病惑酒中蛇。\r\n又聽諸年少，懷才擬賦瓜。\r\n\r\n\r\n竹圖\r\n\r\n楚地秋風勁，湘江夜雨深。\r\n不看雙鳳舞，恰聽老龍吟。\r\n正直崇高節，歲寒同我心。\r\n悠悠向京國，轉轉憶山陰。\r\n\r\n\r\n懷人\r\n\r\n懷人有多夢，憂國竟忘眠。\r\n野草皆成藥，江雲半是煙。\r\n悲鴻聯陣下，老鶴唳孤騫。\r\n孰信殘陽外？疲民問井田。\r\n\r\n\r\n有感\r\n\r\n白發干戈際，青山黯靄中。\r\n沙蟲聯五馬，■■襲三公。\r\n東海波濤黑，中原草樹紅。\r\n蕭條巖谷底，誰信有春風？\r\n\r\n註：■■——原本缺字\r\n\r\n\r\n十二月三日對月\r\n\r\n今夜初生月，客中仍獨看。\r\n遙憐吾老幼，未解脫饑寒。\r\n破壁簞瓢壘，疏梅雪作團。\r\n再思先子訓，默默淚闌干。\r\n\r\n\r\n\r\n\r\n卷三\r\n\r\n五言古體\r\n\r\n\r\n\r\n感懷\r\n\r\n松柏引籐蘿，反被籐蘿繞。\r\n剷草養禾苗，禾苗不如草。\r\n物情有更變，世事何足道？\r\n君子小人交，豈能長永好？\r\n雲遊本無定，潦水空浩渺。\r\n消涸固有時，疇能見機早。\r\n春風泛紅綠，造化太奇巧。\r\n昨朝楊柳花，今日浮萍草。\r\n學佛不成佛，求仙豈能仙？\r\n人生因有貪，所以不自然。\r\n秦皇既已矣，梁武亦可憐。\r\n何如飯牛翁，萬事付無言。\r\n\r\n\r\n今朝\r\n\r\n今朝風日好，堂前萱草花。\r\n持杯為母壽，所喜無喧嘩。\r\n東鄰已籐蔓，西鄰但桑麻。\r\n側聞義士招，我輩■已華。\r\n世事既如此，不樂將奈何？\r\n\r\n註：■——上「髟」下「丐」\r\n\r\n\r\n偶書\r\n\r\n今晨好風雨，濕雲四邊馳。\r\n落花爛作土，潦水積成池。\r\n疲民在塗炭，朝暮苦啼饑。\r\n況兼時氣乖，好肉生瘡痍。\r\n方憂舊田穢，無奈新城欹。\r\n世情甚促迫，天意將焉為？\r\n我生合忘言，感慨徒傷悲。\r\n\r\n\r\n梅花易洞為胡伏臣賦\r\n\r\n梅花擁林屋，瀟灑極靜深。\r\n清風散余香，皓月登虛陰。\r\n中有學古人，坐窺天地心。\r\n神機一感動，妙化不可尋。\r\n持誠問先民，羲皇有餘音。\r\n\r\n\r\n蠶作繭\r\n\r\n老蠶欲作繭，吐絲淨娟娟。\r\n周密已變化，去取隨人便。\r\n有為機中練，有為琴上弦。\r\n弦以和音律，練以事寒喧。\r\n其功不為小，其用己為偏？\r\n作詩寄蠶姑，辛苦匪徒然。\r\n\r\n\r\n竹梅幽禽\r\n\r\n梅花出修竹，照影清溪深。\r\n微風散寒香，上有幽棲禽。\r\n扁舟載我來，春色不用尋。\r\n驅童貰村酒，老瓦隨意斟。\r\n興酣岸烏巾，大嘯喚老林。\r\n明月在青天，霜氣襲衣襟。\r\n歸來草堂靜，獨坐彈鳴琴。\r\n\r\n\r\n留題悠然閣\r\n\r\n高閣潭空影，開窗徹虛明。\r\n依依楊柳陰，微涼入床清。\r\n原田遠風交，平林素煙橫。\r\n喜喜車馬來，而聽禽鳥聲。\r\n境物隨所適，於心淡無營。\r\n悠然會真趣，得酒輒自傾。\r\n客至竟忘言，坐對南山青。\r\n\r\n\r\n山中\r\n\r\n雨過百溜鳴，雲消眾山出。\r\n鳥啼松徑深，來往無車轍。\r\n幽居少人事，足以養吾拙。\r\n讀書故無用，徒然較優劣。\r\n辟世豈雲迂？自與桃源別。\r\n\r\n\r\n南風熱\r\n\r\n炎風來何狂？似欲吹山倒。\r\n狼籍樹底雲，散漫屋上草。\r\n赤日熾大爐，泥沙熱如炒。\r\n東皋與西隴，禾苗盡枯槁。\r\n\r\n\r\n遣興二首\r\n\r\n其一\r\n\r\n鑿井思所汲，耕田期有秋。\r\n人生豈無志？每為飲食謀。\r\n紛紛路傍兒，儻蕩思公侯。\r\n風雲一轉折，事業不可籌。\r\n何如澗底泉？清清長自流。\r\n\r\n其二\r\n\r\n種禾莫存莠，種樹莫引蘿。\r\n引蘿苦其樹，存莠傷其禾。\r\n營營百年內，變滅成幾何？\r\n結交苟不擇，中道生怨窩。\r\n可信一寸水，能起萬丈波。\r\n\r\n\r\n感懷十首\r\n\r\n其一\r\n\r\n太極本一氣，胡為兩儀分？\r\n生生立名字，萬匯遂紜紜。\r\n洪荒不足征，至精亦已淪。\r\n蓩蕕茂佳景，蔥蒨爭葐□。\r\n葐□漫渚澤，蒙蘢冒蘭蓀。\r\n菲菲白日晚，颯颯秋霜繁。\r\n華滋竟蕭條，芳情慾何言？\r\n\r\n其二\r\n\r\n蒙莊曠達士，魯連倜儻生。\r\n不徼一時利，乃有千載名。\r\n雎澤務詭譎，儀秦尚縱橫。\r\n反復弄小技，於道未為貞。\r\n聖賢久不作，余生復何營？\r\n賴有白鷗鳥，可與忘世情。\r\n\r\n其三\r\n\r\n寫字不適俗，讀書難療饑。\r\n蘧蘧塵網中，遑遑欲可之？\r\n仁風霜原隰，草樹發幽姿。\r\n群動正翕集，游雲未來歸。\r\n懷哉鶴上人，徘徊感良時。\r\n無以慰蹇劣，樽酒聊自怡。\r\n\r\n其四\r\n\r\n傍溪種篁竹，十年望成林。\r\n不圖列貨殖，願布九夏陰。\r\n變化期為至，枝葉漸蕭森。\r\n忽值桑田移，根苗竟沈沈。\r\n炙筠無事書，斷節少賞音。\r\n東裡已寂寞，空持歲寒心。\r\n\r\n其五\r\n\r\n槲衣山中人，短發披襟領。\r\n寸心雄萬夫，片語重九鼎。\r\n不作好顏色，遂與世俗迥。\r\n始旦旭日明，默默有深省。\r\n上愧飯牛戚，下懷捫虱猛。\r\n乞慷復乞慷，照鏡可憐影。\r\n\r\n其六\r\n\r\n高樓古明月，孤坐感涼夜。\r\n雲胡遠行客，不悟歲年邁。\r\n風暖百草芳，露冷眾木瘵。\r\n天地豈無情？物色有榮謝。\r\n人生匪金石，焉得不朽壞？\r\n寄語茹芝翁，細故奚蒂薺。\r\n\r\n其七\r\n\r\n浮生失故業，窮歲無寧居。\r\n朝行汧隴間，暮止滄海隅。\r\n淒其風雨交，饑寒呆泥塗。\r\n寥寥太古懷，目擊誰與俱？\r\n齊君不好瑟，嬴氏不愛儒。\r\n舉世媚同塵，出類為疏迂。\r\n何如歸去來？且作耕田夫。\r\n\r\n其八\r\n\r\n紫霞結重蓋，五城十二樓。\r\n中有青眉仙，翠織鱗花裘。\r\n天漿飯玉稍，恣樂無停休。\r\n自謂能長生，可與造化游。\r\n悲風一何來？吹動人間秋。\r\n瓊窗漱寒響，深閨起離愁。\r\n欲飛肘無羽，延頸望玄洲。\r\n玄洲不可到，始悔違前修。\r\n\r\n其九\r\n\r\n志士惜白日，愁多感夜長。\r\n夜長固無奈，況復重淒涼。\r\n昔我同心友，漂流在他鄉。\r\n他鄉各異俗，所習諒非常。\r\n道路阻且遠，無由吐中腸。\r\n俯聞流水聲，仰歎明月光。\r\n振衣風泠泠，矯首天茫茫。\r\n\r\n其十\r\n\r\n芳草擁幽翠，嘉樹郁層陰。\r\n山光到窗戶，禽鳥和好音。\r\n閱茲清景逾，古懷獨沈吟。\r\n沈吟奚以為？攄情委鳴琴。\r\n\r\n\r\n秋懷十二首\r\n\r\n其一\r\n\r\n悲風度古木，吹我屋上茅。\r\n茅去屋見底，風聲尚蕭蕭。\r\n人心一何苦？人情一何驕？\r\n卻將眼下淚，散作炎上膏。\r\n\r\n其二\r\n\r\n明月下西窗，窺我席東枕。\r\n枕中夢忽破，俄然轉淒凜。\r\n美人天一方，相見猶拾沈。\r\n何時引金樽？開懷笑歌飲。\r\n\r\n其三\r\n\r\n眾星晨離離，孤月夜皓皓。\r\n白露成野霜，凋我窗下草。\r\n人無千歲期，焉得不速老？\r\n終當隨物化，榮名亦何好？\r\n\r\n其四\r\n\r\n滾滾柏間露，濕我征裳衣。\r\n裳衣濕何苦？故人中道違。\r\n逝水東北流，杳杳無回期。\r\n惟有天上月，悠悠照相思。\r\n\r\n其五\r\n\r\n淅淅涼風起，唧唧寒蛩鳴。\r\n草木郁氛侵，兩曜銜暉明。\r\n河源失故道，岱宗眇余青。\r\n憑虛發浩歎，遊子萬里情。\r\n\r\n其六\r\n\r\n驅驅上南國，依約金張裡。\r\n舊日三重階，風雨埋荊杞。\r\n王山故無恙，流水猶未已。\r\n幽幽樹底禽，哀歌為誰起？\r\n\r\n其七\r\n\r\n朝行太行路，夕渡巫峽水。\r\n所至或相觸，舟車竟摧毀。\r\n人生各異面，方寸千萬里。\r\n片語苟不符，其險過於此。\r\n\r\n其八\r\n\r\n野蔓網叢棘，下有幽蘭花。\r\n緘春斂華滋，古意良獨多。\r\n霜寒九十月，蕭颯如枯莎。\r\n但使本根在，菅茅將奈何？\r\n\r\n其九\r\n\r\n青松生崇岡，土淺松低徊。\r\n顧茲歲寒質，豈匪梁棟材？\r\n無奈牛羊牧，鄙賤蒿與萊。\r\n惟有溪上風，清聲寄余哀。\r\n\r\n其十\r\n\r\n東籬有佳菊，不比春蘭芳。\r\n繁霜毒萬卉，敷榮自彌章。\r\n雲胡靖節後，古意俱茫茫。\r\n但見三徑草，寂寞淒余香。\r\n\r\n十一\r\n\r\n庭前碧梧樹，上有幽棲禽。\r\n養成五彩雛，鳴動黃鐘音。\r\n擬之簫韶間，葉彼聖賢心。\r\n夫何失其所，委置荊杞林？\r\n\r\n十二\r\n\r\n酌彼澗下水，彈此石上琴。\r\n希聲應弦起，幽幽孤鳳吟。\r\n曲中萬里意，三歎無知音。\r\n豈但無知音？終恐無知心。\r\n\r\n\r\n寓意十首次敬助韻\r\n\r\n其一\r\n\r\n元龍湖海豪，忘懷但高眠。\r\n淵明辟世士，素琴不張弦。\r\n古意各有適，薄俗空■妍。\r\n所以武陵翁，種桃竟忘年。\r\n\r\n註：■——左「女」右「雖」\r\n\r\n其二\r\n\r\n白露下亭皋，綠葉颯已槁。\r\n弱質不自貴，卻怨秋風早。\r\n唈唈征雁鳴，遊子在遠道。\r\n如何鹿皮翁，忘言對芳草。\r\n\r\n其三\r\n\r\n森森廊廟具，蕭艾成長松。\r\n蠢蠢川澤靈，蛭蚓為游龍。\r\n時明在除祓，世混姑相容。\r\n忠義在草莽，讒諂分提封。\r\n擾擾路傍兒，仰面慚征鴻。\r\n\r\n其四\r\n\r\n荊軻上秦殿，酈生下齊城。\r\n斯須屬鼎鋸，何如衛叔卿？\r\n脫身傲萬乘，泰華鴻毛輕。\r\n所謂達道人，貴在機決明。\r\n\r\n其五\r\n\r\n青松歲寒物，詎比蒲柳才？\r\n冰霜雖剝蝕，疏花應時開。\r\n良工豈不偶？中心類寒灰。\r\n卻憐蘼蕪草，遍滿黃金台。\r\n\r\n其六\r\n\r\n聖賢不浪出，處士匪懷居。\r\n孔明是何人？高臥南陽廬。\r\n躬耕良自苦，待時故躊躕。\r\n所為梁父吟，豈比封禪書？\r\n\r\n其七\r\n\r\n蠻觸雜奔競，蠅蚋紛爭喧。\r\n鸞鳳巢枳棘，鴟鴞集琅軒。\r\n風雷久不作，野露生微寒。\r\n壯士萬里懷，肯謝漂母餐。\r\n古來王佐才，多在耕釣間。\r\n\r\n其八\r\n\r\n後地生虛雷，天驚漏秋雨。\r\n女媧死已久，此罅誰為補？\r\n紛紛讀書兒，碌碌無可數。\r\n古人今人心，今人不如古。\r\n\r\n其九\r\n\r\n飄飄青瑣郎，翩翩夾綺衣。\r\n媚媚紅樓春，昏昏不知歸。\r\n朝睹綠發潤，暮驚白雪飛。\r\n只有陶隱居，頗能知此機。\r\n\r\n其十\r\n\r\n太行本無險，黃河諒非深。\r\n堂堂大丈夫，恥為遊子吟。\r\n俯仰宇宙間，寧無聖賢心。\r\n何當五弦奏？南風聽遺音。\r\n\r\n\r\n孤梅詠\r\n\r\n孤梅在空谷，瀟灑如幽人。\r\n不同桃李花，那知艷陽春。\r\n冰霜歲年晚，苔蘚青滿身。\r\n鼎鼐既不辱，風味良自珍。\r\n孰信姚黃枝？來作灶下薪。\r\n\r\n\r\n琴鶴二詩送賈治安同知\r\n\r\n其一\r\n\r\n猗猗綠綺琴，中秘雲和音。\r\n一彈動鳴玉，再彈鏘南金。\r\n翩翩玄鶴舞，幽幽孤鳳鳴。\r\n嗟哉塵俗耳，折揚聽哇淫。\r\n淳源日凋謝，誰識雅與南？\r\n願更南風奏，以慰斯民心。\r\n\r\n其二\r\n\r\n宰宰華表鶴，古質清且閒。\r\n曠哉萬里懷，皓月同蹁躚。\r\n饑琢芝田春，渴飲瑤池泉。\r\n一鳴九皋遠，夢澆瓊華寒。\r\n下視寰中人，誰識橫江仙？\r\n豈無王子喬？相期青雲端。\r\n\r\n\r\n初夏閒興\r\n\r\n支頤坐鴻蒙，隱隱窺太古。\r\n我生尚無懷，於焉事巢許？\r\n兩曜如過客，萬匯皆逆旅。\r\n寒去暑復來，誰賓復誰主？\r\n齊物不足論，有酒且容與。\r\n推窗看游雲，山花墜紅雨。\r\n\r\n\r\n墨萱圖二首\r\n\r\n其一\r\n\r\n燦燦萱草花，羅生北堂下。\r\n南風吹其心，搖搖為誰吐？\r\n慈母倚門情，遊子行路苦。\r\n甘旨日以疏，音問日以阻。\r\n舉頭望雲林，愧聽慧鳥語。\r\n\r\n其二\r\n\r\n萱草生北堂，顏色鮮且好。\r\n對之有餘飲，背之那可道？\r\n人子孝順心，豈在榮與槁？\r\n昨宵天雨霜，江空歲華老。\r\n遊子未能歸，感慨心如搗。\r\n\r\n\r\n離別吟\r\n\r\n寒風颯大野，行子行河梁。\r\n執手不忍棄，遲遲復遑遑。\r\n朋友會面難，慷慨熱中腸。\r\n人生豈無家？結交在踣傍。\r\n今晨強綢繆，明各天一方。\r\n相見苦不早，離別徒悲傷。\r\n\r\n\r\n讀五柳先生傳\r\n\r\n淵明千載士，志節尚苦清。\r\n奈為五斗米，受彼縣令名\r\n束帶見督郵，頗亦用下情。\r\n當時豈無議，以後何平評？\r\n苟非歸去來，五柳傳不成。\r\n\r\n\r\n李侯二首\r\n\r\n其一\r\n\r\n李侯世名仕，譽重才德優。\r\n清白樹嘉政，藉藉載歌謳。\r\n夫何輓塵鞅？幽幽滯南州。\r\n遊魂未能歸，永懷故園丘。\r\n孤雲落日淡，驚濤大江秋。\r\n匪以見者悲，抑為聞者愁。\r\n我亦陟岵子，忽覺涕淚流。\r\n\r\n其二\r\n\r\n李君瀟灑姿，淪落在羈旅。\r\n相見無長言，潸然淚如雨。\r\n一身顧何為？七喪未能舉。\r\n江山隔中州，遙遙望鄉土。\r\n豈以途路艱？所值時節迕。\r\n烏鳥有私情，而人復何處？\r\n行行望蒼天，那知此情苦。\r\n郭范久不作，此義孰為補？\r\n\r\n\r\n□鵒謠\r\n\r\n□鵒入樹腹，雎鳩亂關關。\r\n妖氛扇幽邃，幻惑成至歡。\r\n漫漫恣宵旰，終永期無患。\r\n淒雨苦何其，余花慘無顏。\r\n風俗陡衰毀，教化委荊菅。\r\n君子致遠慮，隱憂增愾歎。\r\n\r\n\r\n獼猴\r\n\r\n獼猴本獸屬，野性殊不常。\r\n俄然脫穢垢，冠蓋儒衣冠。\r\n斂丑著面具，向人舞郭郎。\r\n跳踉媚小兒，寸得梨棗嘗。\r\n假彼草木味，換此蟣虱腸。\r\n終然匪我類，教養徒自傷。\r\n不如奪衣巾，棄置山野傍。\r\n\r\n\r\n傷亭戶\r\n\r\n清晨渡東關，薄暮曹娥宿。\r\n草床未成眠，忽起西鄰哭。\r\n敲門問野老，謂是鹽亭族。\r\n大兒去采薪，投身歸虎腹。\r\n小兒出起土，沖惡入鬼錄。\r\n課額日以增，官吏日以酷。\r\n不為公所干，惟務私所欲。\r\n田園供給足，鹺數屢不足。\r\n前夜總催罵，昨日場胥辱。\r\n今朝分運來，鞭笞更殘毒。\r\n灶下無尺草，甕中無粒粟。\r\n旦夕不可度，久世亦何福？\r\n夜永聲語冷，幽咽向古木。\r\n天明風啟門，殭屍掛荒屋。\r\n\r\n\r\n有感\r\n\r\n江南有古客，布衣狂而愚。\r\n區區許何為？竊比莘野夫。\r\n養素體良貴，順適無覬覦。\r\n宵旰覿黎民，戢戢愁釜魚。\r\n去古歲已邁，視今時已虛。\r\n豈無聖賢心？坐看爾輩痛。\r\n方來上下交，一以利所趨。\r\n開心論道義，眾口尋胡盧。\r\n斷斷君子行，蕩蕩成疏迂。\r\n尚志何棲棲，忍為塵土污？\r\n簞瓢陋巷中，其樂頗自如。\r\n不慮貧賤苦，且喜父母俱。\r\n寒至十月交，雨雪已載塗。\r\n念彼遠戍卒，羨此山澤懼。\r\n雖無五鼎味，那有三族誅？\r\n吁嗟路旁人，何如賦歸歟？\r\n\r\n\r\n懷友\r\n\r\n登樓復登樓，古月缺復滿。\r\n美人天一方，眷眷衣帶緩。\r\n沉吟向空窗，僩僩席不暖。\r\n跬步隔千里，夜冷愁夢短。\r\n卷紙難與伸，迴腸終欲斷。\r\n何當御飆輪，相從事蕭散？\r\n\r\n\r\n自感\r\n\r\n父母生我時，愛如掌上珠。\r\n襁褓辟寒暑，乳哺隨所須。\r\n週歲會言語，大小相引呼。\r\n搖頭卻梨栗，行行不須扶。\r\n三年離懷抱，已知親與疏。\r\n相揖識進退，應對無囁嚅。\r\n五六漸精爽，氣貌與眾殊。\r\n怡怡浴仁化，喜聽論之乎。\r\n八齡入小學，一一隨范模。\r\n厭睹詭譎行，不讀非聖書。\r\n宗族驚我異，父母憫我孤。\r\n賓客皆回頭，指為汗血駒。\r\n長大懷剛腸，明學循良圖。\r\n碩畫決自必，不以迂腐拘。\r\n願秉忠義心，致君尚唐虞。\r\n欲使天下民，還淳洗囂虛。\r\n聲施勒金石，以顯父母譽。\r\n此志竟蕭條，衣冠混泥塗。\r\n蹭蹬三十秋，靡靡如蠹魚。\r\n歸耕無寸田，歸牧無寸芻。\r\n羈逆泛萍梗，望雲空歎吁。\r\n世俗鄙我微，故舊嗤我愚。\r\n賴有父母慈，倚門復倚閭。\r\n我心苦淒戚，我情痛郁紆。\r\n山林競蛇虺，道路喧豺貙。\r\n荒林落日陰，羞見反哺烏。\r\n烏鳥有如此，吾生當何如？\r\n\r\n\r\n送李德仁歸濟南鄉試二首\r\n\r\n其一\r\n\r\n巖前有古桂，鱗甲森蒼蒼。\r\n吹涼洗綠煙，永延清夜光。\r\n卻林既已榮，燕山亦已芳。\r\n於今贈君去，願挹秋天香。\r\n\r\n其二\r\n\r\n江上有古柳，搖揚絲依依。\r\n容光照青眼，薄妒紅樓眉。\r\n玩之益何喜？攀之益何悲？\r\n於今贈君去，願染春風衣。\r\n\r\n\r\n畫貓圖\r\n\r\n吾家老烏圓，斑斑異今古。\r\n抱負頗自奇，不尚威與武。\r\n坐臥青氈旁，優遊度寒暑。\r\n豈無尺寸功？衛我書籍圃。\r\n去年我移家，流離不寧處。\r\n孤懷聚幽鬱，睹爾心亦苦。\r\n時序忽代謝，世事無足語。\r\n花林蜂如梟，禾田鼠如虎。\r\n腥風正搖撼，利器安可舉？\r\n形影自相吊，卷舒忘爾汝。\r\n屍素慎勿慚，策勳或逢怒。\r\n\r\n\r\n穎語次楊廉夫進士古聲韻\r\n\r\n老穎冰滿頭，不識宮妓口。\r\n窮年豈無為？棄置如敝帚。\r\n玉杯漸消磨，含默甘老丑。\r\n余生重其功，悵然懷永久。\r\n昔在三墳前，勇銳破繩紐。\r\n叔世去籀法，十鼓迷八九。\r\n玄風變復變，款識歸瓦缶。\r\n春秋已獲麟，大義孰為守？\r\n紛紛雞雉翰，崢嶸出其右。\r\n班生狂不事，張生顛欲走。\r\n空余五色夢，幻入歌奴手。\r\n世乏昌黎才，誰能傳其後？\r\n削纖管城封，寂寞中山冑。\r\n所以胥吏徒，刻核嘲腐朽。\r\n\r\n\r\n仁風\r\n\r\n仁風藹區宇，聖道日月明。\r\n膏澤育萬匯，衣冠樂升平。\r\n夷陵雖雲僻，豈無王化並？\r\n奈何洙泗流，不浹荊楚氓。\r\n蛆惑祠奸操，聲教若掩扃。\r\n樊山老文學，執法開杳冥。\r\n蕩滌眾陋習，魑魅不能攖。\r\n巍巍魯靈光，中天麗晶瑩。\r\n一變風俗美，再變禮樂興。\r\n允矣千載下，勳業昭汗青。\r\n\r\n\r\n鳳凰台\r\n\r\n生長當盛世，無家足遨遊。\r\n行登鳳凰台，縱目萬景收。\r\n山川尚形勝，故跡殊可求。\r\n環滁起西南，三峰翠相繆。\r\n落日淡天闕，紅塵障層樓。\r\n盈盈佳麗地，每每風雨愁。\r\n我老無所為，懷古心悠悠。\r\n俯仰四十帝，盤礡三百秋。\r\n於今竟何如？草樹迷荒丘。\r\n惟有大江水，不改今古流。\r\n徘徊發長謠，感慨追前修。\r\n謫仙既已矣，少陵安可留？\r\n粲粲石上詩，凜凜霜氣浮。\r\n書生往來頻，抵用多唱酬。\r\n且沽數斗酒，醉倒歸來休。\r\n\r\n\r\n對菊\r\n\r\n世路多詰屈，吾行已悠悠。\r\n陶公歸去來，此志良可求。\r\n開懷對黃花，萬事一笑休。\r\n得酒漫斟酌，更為斜陽留。\r\n人生適意耳，何用從遠遊？\r\n五湖有閒棹，三峽無安流。\r\n所以曠達士，不為貧賤憂。\r\n紛紛刀錐輩，瑣稍非我儔。\r\n\r\n\r\n題凝雪水仙圖\r\n\r\n出門大江橫，銀濤數千頃。\r\n仙子御輕飆，環珮搖虛影。\r\n中宵月無光，天地冰壺淨。\r\n輕盈何所之？飛夢西湖冷。\r\n\r\n\r\n雜吟三首\r\n\r\n其一\r\n\r\n前日出東郭，寒凍未解圍。\r\n今朝開北牖，青草已滿池。\r\n飛飛群鳥歡，老木長嫩枝。\r\n馳書報幽人，難得此良時。\r\n休負頭上巾，有酒且自持。\r\n\r\n其二\r\n\r\n出門好山色，況值風日暄。\r\n依依楊柳莊，郁郁桑柘村。\r\n行遊蹊路曲，如在故林園。\r\n白煙橫遠嶼，紅花粲晴原。\r\n人生豈無情？欲語已忘言。\r\n\r\n其三\r\n\r\n巢父誠辟世，許由真隱淪。\r\n勢利既已忘，天子不得臣。\r\n棲身碧山中，洗耳清澗濱。\r\n悠悠太古懷，坐看花鳥春。\r\n所以後來者，可望不可親。\r\n\r\n\r\n心遠軒\r\n\r\n淵明賦歸去，寓意在田園。\r\n結廬雜人境，喜無車馬喧。\r\n秋風菊采采，春風柳娟娟。\r\n人跡日已疏，世事日已遷。\r\n高臥北窗下，夢寐羲皇前。\r\n蕭散萬慮空，豈但琴無弦？\r\n上人絕遐想，所適乃自然。\r\n端居中淡寂，不在地靜偏。\r\n緬懷千載風，所以名吾軒。\r\n\r\n\r\n耕讀軒\r\n\r\n路逢誰家子？背手牽黃犢。\r\n犁鋤負在肩，牛角書一束。\r\n輒耕且吟誦，息陰坐喬木。\r\n南山豆苗肥，東皋雨新足。\r\n涼氣滿郊墟，書聲出茅屋。\r\n古來賢達人，起身自耕牧。\r\n買臣負薪歌，倪寬帶經讀。\r\n寄語少年徒，行當踵前躅。\r\n\r\n\r\n冀州道中\r\n\r\n我行冀州路，默想古帝都。\r\n水土或匪昔，禹貢書亦殊。\r\n城郭類村塢，雨雪苦載塗。\r\n叢薄聚凍禽，狐狸嘯枯株。\r\n寒雲著我巾，寒風裂我襦。\r\n盱衡一吐氣，凍凌滿髭鬚。\r\n程程望煙火，道傍少人居。\r\n小米無得買，濁醪無得酤。\r\n土房桑樹根，彷彿似酒壚。\r\n徘徊問野老，可否借我廚？\r\n野老欣笑迎，近前挽我裾。\r\n熱水溫我手，火炕暖我軀。\r\n丁寧勿洗面，洗面破皮膚。\r\n我知老意仁，緩緩驅僕夫。\r\n竊問老何族？雲是奕世儒。\r\n自從大朝來，所習亮匪初。\r\n民人籍征戍，悉為弓矢徒。\r\n縱有好兒孫，無異犬與豬。\r\n至今成老翁，不識一字書。\r\n典故無所考，禮義何所拘？\r\n論及祖父時，痛入骨髓余。\r\n我聞忽太息，執手空躊躕。\r\n躊躕向蒼天，何時可能蘇？\r\n飲泣不忍言，拂袖西南隅。\r\n\r\n\r\n歷棗強縣\r\n\r\n我生值數奇，長年但奔走。\r\n風霜苦侵凌，焉得不白首？\r\n前日東阿城，齷齪渾雞狗。\r\n今朝棗強縣，蹐跼隨人後。\r\n淒涼有誰知？辛苦只自受。\r\n解凍燎枯槁，屏寒貰黃酒。\r\n驅奴問程途，炊糧借刁鬥。\r\n休言美其味，且自精其口。\r\n膩垢不能去，面貌殊覺厚。\r\n登頓過村落，不復論妍丑。\r\n或遇短發嫗，或見長眉叟。\r\n指點向人言，此地荒涼久。\r\n東住河西使，西古太原守。\r\n高樓對甲第，過眼成林藪。\r\n更有好墳墓，亦復為田畝。\r\n富貴生滅漚，禍福翻覆手。\r\n彼時與此時，視吾何所有？\r\n我聽老叟言，感慨欲吐嘔。\r\n卻羨陶淵明，歸納種楊柳。\r\n\r\n\r\n山中作寄城中諸友\r\n\r\n山深無行蹤，蹊路土華長。\r\n白雲忽飛來，令人起遐想。\r\n松間微風奏，石罅幽泉響。\r\n坐久懷抱空，悠然會清賞。\r\n在山雖無榮，出山有何好？\r\n清流混潢污，遠志成小草。\r\n松柏本貞固，蒲柳易枯槁。\r\n擾擾路旁兒，知止不如鳥。\r\n白雲開林巒，黑霧漫城郭。\r\n出門道路違，蠢蠢都不覺。\r\n游蟻上枯槎，歸鳥隱叢薄。\r\n寄語遠行人，莫待風雨惡。\r\n\r\n\r\n自崔鎮至濟州人情風俗\r\n可歎三十韻\r\n\r\n天闕星河近，關山道路長。\r\n斷雲依野樹，歸鳥傍斜陽。\r\n弔古添惆悵，傷時重慨慷。\r\n艱難衣帶緩，辛苦■毛蒼。\r\n昨日辭崔鎮，今晨過回梁。\r\n躲船犖愁確，打牽畏汪洋。\r\n舟子招呼急，商人問信忙。\r\n新州山頂上，沛縣水中央。\r\n古昔英雄地，蕭條戰鬥場。\r\n歌風傳漢祖，決勝信張良。\r\n轉首風雲改，重瞻日月光。\r\n喜看新社稷，不問舊封疆。\r\n魚鱉行官道，狐狸上廟堂，\r\n淒淒黃葉浦，漭漭白蘋鄉。\r\n提挈何狼籍，奔趨適詐狂。\r\n人倫俱喪失，風俗盡凋傷。\r\n白紵流吳曲，紅花爛楚芳。\r\n禮儀從此廢，廉恥竟何將？\r\n戢戢哀流落，糾糾俱暴強。\r\n郎官思卓魯，牧守想龔黃。\r\n鷹隼鋒稜勁，豺狼氣勢張。\r\n撫綏徒文飾，漁獵盡逃亡。\r\n東魯書聲寂，西秦客夢揚。\r\n可憐吾老大，那忍見淒涼。\r\n饑望家家火，愁懸處處腸。\r\n競穿泥窟穴，爭覓草衣裳。\r\n密雪團花大，飛冰就木僵。\r\n垂情徒郁郁，極目轉茫茫。\r\n聖主春秋盛，賢臣事業張。\r\n願言宣德化，四海一陶唐。\r\n\r\n註：■——上「髟」下「丐」\r\n\r\n\r\n\r\n\r\n卷四\r\n\r\n七言古體上\r\n\r\n\r\n\r\n葛仙翁移家圖\r\n\r\n青山無雲白日遲，仙翁移家何所之？\r\n或以丹砂到勾漏，或為家累遭驅馳。\r\n烏犍背上妻與兒，顧盼未解知其歸。\r\n仙翁讀書自怡怡，坐穩不覺路險巇。\r\n牛羊貓狗先後隨，老奴老婢俱忘機。\r\n仙翁去就無不宜，豈以偷生辛苦為？\r\n君不見風水洞前草離離，淡煙寒雨愁淒迷；\r\n又不見雲門長松啼子規，春風落花事已非。\r\n神仙有無未知，人生有酒且自持，秦皇漢武徒爾為？\r\n\r\n\r\n孫元實春遊圖\r\n\r\n先生讀書不閉戶，坐閱鴻濛窺太古。\r\n衣冠瀟灑武前修，禮樂從容出東魯。\r\n文章光焰駕李杜，李杜後來稱獨步。\r\n談辯風生四座春，胸中別有天台賦。\r\n相逢抵掌不露機，卻說少年騎馬時。\r\n春光淡沱隨所之，好山好山多賦詩。\r\n轉首東風吹馬耳，猶記松陰調綠綺。\r\n杖藜不憚步行遲，孰謂畫圖無乃是？\r\n我生山野無所謀，白日灌園夜飯牛。\r\n安得先生與之遊？買酒共上黃鶴樓。\r\n\r\n\r\n四牧圖戴嵩畫\r\n\r\n牧兒小職奚以為，力耕得暇則放之。\r\n浴流食青隨所宜，豈同人牧潛危機？\r\n重爵厚祿那自欺，坐看敗肉加鞭笞。\r\n何如牧兒心坦夷？出入自在無羈縻。\r\n高林雨晴白日遲，平原春暖芳草肥。\r\n牧兒樂事從可知，釣魚吹笛怡怡而。\r\n牛犢茁壯長厥肥，老我亦有豐年期。\r\n披圖載頌四牧詩，龔黃召杜今是誰？\r\n\r\n\r\n夏節士\r\n\r\n夏侯先生天下士，風流倜儻忠義俱。\r\n平生勳業能自知，腹內更有非常書。\r\n浪游不廢燈火讀，騎馬兒郎空碌碌。\r\n王門講道三十年，坐使窮荒移國俗。\r\n浮雲蔽日客夢單，勇銳欲食奸臣肝。\r\n徑持白事上天子，不顧宰相與乃官。\r\n沈冤昭雪清四海，舊時枝葉生光彩。\r\n至今長安諸小兒，拍手為之歌慷慨。\r\n歸來弗受大官名，五湖一葉扁舟輕。\r\n丹青徒寫蘇子卿，黃花自友陶淵明。\r\n老我論交苦不早，意氣相期且傾倒。\r\n讀公佳傳誦公詩，江南節士如公少。\r\n\r\n\r\n送沙德潤之焉城\r\n\r\n公昔新著進士衫，道酣氣岸清且髯。\r\n政事堂堂史冊載，威儀肅肅民具瞻。\r\n光風回春靄芳草，剩水殘山振枯槁。\r\n至今吾鄉諸父老，去思劇口談公好。\r\n當時進士幾百人，奔趨袞袞登要津。\r\n時雍所溉聖澤厚，仕宦未有如公貧。\r\n公之家世秉周禮，伯叔兄弟官濟濟。\r\n飲冰食薛二十載，濁徑終不污清渭。\r\n而今四海樂太平，太平天子堯聰明。\r\n台閣諸老皆老成，豈不與公書大名？\r\n鄢城弦歌固非左，達以長官無不可。\r\n故人天上待公來，繡衣白簡青驄馬。\r\n\r\n\r\n曹雲西畫山水圖\r\n\r\n前年常見雲西畫，今年始識雲西翁。\r\n文章驚世□所重，筆力到老老更工。\r\n流水涓涓石鑿鑿，一嘯長才風雨作。\r\n豈雲筆底有江山？自是胸中蘊丘壑。\r\n昨日亭東白雲起，悵望吳松滿江水。\r\n安得先生乘興來？寫我江南雪千里。\r\n\r\n\r\n贈寫照陳肖堂\r\n\r\n君不見鑒貌但鑒影，寫貌難寫心。\r\n霍光鄧禹在台閣，嚴陵魏野居山林。\r\n功名道德照千古，不特肖貌傳至今。\r\n固知寫貌易心難，狀之妍丑筆可得。\r\n至理不在顏色間，陳君筆力異眾史。\r\n相貌既同心亦似，昨日忘機入城市。\r\n草衣著我丹青裡，氣爽神清誰比擬？\r\n雪霽梅花映秋水，黃童白叟指點看。\r\n此老不是儒生酸，陳君陳君容我閒。\r\n莫教添上貂嬋冠。\r\n\r\n\r\n水仙圖\r\n\r\n寒風蕭蕭夜入戶，渺渺雲飛水仙府。\r\n仙人一去不知所，池館荒涼似無主。\r\n江城歲晚路途阻，邂逅相看顏色古。\r\n環珮無聲翠裳舞，低徊欲語情淒楚。\r\n十二樓前問鸚鵡，滄海桑田瞇塵土。\r\n王孫不歸望湘浦，芳草連天愁夜雨。\r\n\r\n\r\n棠梨白練圖\r\n\r\n芙蓉香冷簫聲杳，月淡煙青楚宮曉。\r\n仙禽不語雪衣輕，相逢卻恨秋風早。\r\n土花翠淺霜露濛，山梨小結丹砂紅。\r\n主人醉倒不知春，夢迴故苑寒雲濃。\r\n\r\n\r\n蘆花道人換被圖\r\n\r\n高昌野人見幾早，發須不待秋風老。\r\n脫身放浪煙水間，富貴功名盡除掃。\r\n坐對漁翁交有道，青綾何似蘆花好？\r\n從時拜賜蘆花人，自雲不讓今古貧。\r\n高眠聽夢夢更真，白月滿船雲滿身。\r\n起來拍手波粼粼，款乃撼動人間春。\r\n\r\n\r\n秋山圖\r\n\r\n前年放船九江口，秋風獵獵吹蒲柳。\r\n買魚沽酒待月明，不知江上青山走。\r\n三更吹笛欲喚人，■■白露依衣巾。\r\n故鄉遙遙書斷絕，空見過雁如飛雲。\r\n去年卻下七里灘，秋水滿船秋月寒。\r\n子陵先生釣魚處，荒台直起青雲端。\r\n先生不受漢庭官，自與山水相盤桓。\r\n至今高節敦廉頑，清風凜凜誰能攀？\r\n泊舟登岸行復止，小徑雙岐通草市。\r\n石林遠映樹青紅，正與今年畫相似。\r\n茅廬半住林木裡，白狗黃雞小如蟻。\r\n翁媼無言童雇閒，可是太平風俗美。\r\n清水初落魚蟹新，東鄰釀熟呼西鄰。\r\n相牽相把意思真，親密不異朱陳民。\r\n李端筆力能巧妙，寫我舊日經行到。\r\n豈是老夢眩水墨？不覺掀髯髮長嘯。\r\n殷家大樓滄海頭，留我十日風雨秋。\r\n觸景感動客邸愁，便欲卜築山之幽。\r\n斷橋流水無人處，添種梅花三百樹。\r\n直待雪晴冰滿路，騎驢相逐尋詩去。\r\n\r\n註：■■——三點水右加「專」\r\n\r\n\r\n關無咎游金陵兼簡丁仲容隱君\r\n\r\n長松撼空風怒號，門前大水推斷橋。\r\n山中坐雨六十日，不知野草如人高。\r\n今晨出門天氣好，眨眼忽驚春事老。\r\n楊花散作雪滿溪，送客俄然動懷抱。\r\n金陵六朝古帝都，古時風景今何如？\r\n珊瑚無根土花碧，露團玉樹生流珠。\r\n江上無人隔塵土，丹鳳不來孤燕語。\r\n上人脫灑無滯留，抵用登臨重懷古。\r\n世人往往乘險機，老我白發無能為？\r\n道甫問訊丁令威，有鳥有鳥何如歸？\r\n\r\n\r\n松雪畫馬圖\r\n\r\n玉堂學士金闈彥，磊落襟懷書萬卷。\r\n等閒貌出天馬駒，鬃鬣蕭梢氣雄健。\r\n蹄如削玉耳削筒，目光炯炯磨青銅。\r\n五花連錢雲影動，噴沫一嘯生長風。\r\n我昔曾上桑乾嶺，帶甲騎來霜月冷。\r\n只今潦倒巖谷間，展卷令人動深省。\r\n\r\n\r\n江山漁隱圖\r\n\r\n隔江青山青欲流，江雲洗盡江風秋。\r\n幽人小艇江上游，碧波萬頃無白鷗。\r\n我知幽人愛瀟灑，豈是機危鷗不下？\r\n浩歌喚酒來船頭，笑殺桃源種桃者。\r\n\r\n\r\n送暨陽同知\r\n\r\n我生山野毛發古，不是多時舊巢許。\r\n松根坐臥忘歲年，足跡何曾入官府？\r\n雨晴忽覺草添肥，春來春去都不知。\r\n耕田鑿井亦足樂，短歌長嘯隨所之。\r\n溪谷無塵人事少，縱有饑寒能自保。\r\n花村月夜犬不驚，可是太平風俗好。\r\n昨日柳花如雪飛，今日作詩何所思？\r\n我詩似質樸，君政從可推。\r\n錦衣翩翩馬如練，拜恩應到黃金殿。\r\n他年皂蓋下蓬萊，更與君侯作佳傳。\r\n\r\n\r\n錢塘紀行\r\n\r\n廢苑荒涼官樹老，春雨濛濛長芳草。\r\n翠石玲瓏綰毒蛇，土花亂貼榆錢小。\r\n猶憶建炎南渡時，五雲護擁蛟龍旌。\r\n金輿玉輦事游幸，名花不待東風吹。\r\n紫霞蒲萄動春浪，腰鼓騰雷盤錦杖。\r\n千官景從軒冕入，歌聲婉轉青天上。\r\n閶閭新啟銅龍樓，長江萬里為鴻溝。\r\n中原北望草木秋，王孫不識山河愁。\r\n垂衣東南成至治，百五十年真夢寐。\r\n只今往事漫蒿萊，文物衣冠俱掃地。\r\n西湖水昏迷釣船，南屏月冷啼杜鵑。\r\n鹹平元祐事茫然，梅花楊柳俱忘言。\r\n鄂州老將呼不起，石塔如壺枕江尾。\r\n行殿白日古磷飛，遊子無言淚如水。\r\n\r\n\r\n漆樹行\r\n\r\n東園漆樹三丈長，綠葉花潤枝昂藏。\r\n蟲蟻不食鳥不啄，皮膚破碎成痍瘡。\r\n野人摩撫重太息，受辱匪因臨道旁。\r\n九天降氣疏澀液，大家小家來取將。\r\n陶盆紙籠攢待滿，手中白刃磨秋霜。\r\n況兼時令值肅殺，苟無正性安敢當？\r\n所願天下盡光澤，豈辭一身多損傷？\r\n君不見西郊樗櫟百尺強，薜荔裹縛螻蟻房，\r\n此物安可升廟廊？\r\n\r\n\r\n草堂\r\n\r\n草堂昨夜春風起，萬樹梅花月如水。\r\n相過誰解論襟期？吾州太守山東李。\r\n太守自是文章公，文章政事皆從容。\r\n長身玉立冰雪胸，標致政與梅花同。\r\n梅花清苦良自守，不逐尋常好花柳。\r\n廣平心事底須論，太守自是調羹手。\r\n我知太守節義高，混同版築非徒勞。\r\n版築乃是宰相事，濟川舟楫隨時操。\r\n他日功成賦歸去，溪山風月情如故。\r\n安得載酒草堂來？歲寒同看梅花樹。\r\n梅花別有天真越。\r\n\r\n\r\n題申屠子迪篆刻卷\r\n\r\n我昔聞諸太古初，馮翊窅窅安可摸。\r\n自從庖羲得龍馬，奇偶變化滋圖書。\r\n結繩之政由此毀，蝌蚪鳥跡紛壇起。\r\n後來大小二篆生，周稱史籀秦誇李。\r\n只今相去幾百年，字體散漫隨雲煙。\r\n岐陽石鼓土花蝕，繹山之碑野火然。\r\n縱有秦銘刻岑石，冰消雪剝無蹤跡。\r\n書生好學何所窺？每展史編空歎息。\r\n樊山先生東魯儒，好古博雅耽成懼。\r\n八分小篆純古法，鑿石置之東南隅。\r\n白石光芒爭照耀，滿城走看嗟神妙。\r\n向來傳寫何足珍，棗木空貽後人誚。\r\n徐公手摹烽火塵，金陵近刻殊失真。\r\n那如此本意太淳，丞相李斯下筆親。\r\n申屠墨莊有傳授，法度森嚴非苟苟。\r\n豈惟後學得所師？萬世千秋垂不朽。\r\n\r\n\r\n雪中次韻答劉提舉\r\n\r\n朔風撼天雲■■，雪花恰似楊花糝。\r\n憑高無以辨青紅，四海九州同一覽。\r\n枯腸頗怪酒力薄，勁氣著人寒慘慘。\r\n痿痺不覺手足強，爭戰俄驚牙齒喊。\r\n上天下地無痕瑕，萬路千岐迷坎坎。\r\n山林隨處見梅花，汀渚殊難認蘆菼。\r\n東郭先生氣宇清，南征老將顏色黲。\r\n蒙鞍誰剝猛虎皮？摘珠競探驪龍頷。\r\n黃河鐵牛僵欲倒，取而啖之吾豈敢？\r\n且將清夢托楮生，焉用棲身重毳毯？\r\n疏狂夜起不著巾，短發正如童子髻。\r\n開窗忽見四山入，月色爛森銀菡萏。\r\n玉台凍結花漏澀，戍鼓轉更聲沈沈。\r\n此時忽想括蒼翁，應是清冰生肺膽。\r\n興酣直上百尺樓，天上星辰必親摹。\r\n平女自有澄清志，要使齊民無穢淹。\r\n殺奸除暴盡忠義，坐令豺鱷成韭醢。\r\n夫何混雜草木中？冰團沍合銜淒潛。\r\n不如買卻金豪曹，且置蒲萄千百坎。\r\n君歌我和縱高情，痛掃華腴歸古淡。\r\n無知笑殺楚三閭，安用離騷寄悲感？\r\n\r\n注：■■——左「黑」右「甚」\r\n\r\n\r\n江南婦\r\n\r\n江南婦，何辛苦！\r\n田家淡泊時將暮，敝衣零落面如土。\r\n饁彼南畝隨夫郎，夜間織麻不上床。\r\n織麻成布抵官稅，力田得米歸官倉。\r\n官輸未了憂枵腹，門外又催私債促。\r\n大家揭貼出陳帳，生谷十年還未足。\r\n長兒五歲方離手，小女三周未能走。\r\n社長呼名散戶田，下季官鹽添兩口。\r\n舅姑老病毛骨枯，忍饑忍寒蹲破廬。\r\n殘年無物做慈孝，對面冷淚空流珠。\r\n燕趙女兒顏如玉，能撥琵琶調新曲。\r\n珠翠滿頭金滿臂，日日春風嫌酒肉。\r\n五侯七貴爭取憐，一笑可得十萬錢。\r\n歸來重藉錦繡眠，羅帷暖擁沈麝煙。\r\n\r\n\r\n送人上燕\r\n\r\n燕山三月風和柔，海子酒船如畫樓。\r\n丈夫固有四方志，壯年須作京華游。\r\n京華名花大似鬥，看花小兒競奔走。\r\n蒲萄瀲灩金叵羅，羊尾駝峰膩人口。\r\n知君慷慨非膏粱，生銅臥匣韜光茫。\r\n出門一笑頗自許，光范不用投文章。\r\n玉露紅門天尺五，要為蒼生說辛苦。\r\n得時便覓好官歸，行道當依聖明主。\r\n我將細釀松花春，明年此時當遲君。\r\n遲君不問宦途事，要知伊傅何如人。\r\n\r\n\r\n陌上桑\r\n\r\n陌上桑，無人采，入夏綠陰深似海。\r\n行人來往得清涼，借問蠶姑無個在。\r\n蠶姑不在在何處？聞說官司要官布。\r\n大家小家都捉去，豈許蠶姑獨能住？\r\n日間績麻夜織機，養蠶種田俱失時。\r\n田夫奔走受鞭笞，饑苦無以供支持。\r\n蠶姑且將官布辦，桑老田荒空自歎。\r\n明朝相對淚滂沱，米糧絲稅將奈何？\r\n\r\n\r\n大醉歌\r\n\r\n明月珠，不可襦；連城璧，不可哺；\r\n世間所有皆虛無。百年光景駒過隙，\r\n功名富貴將焉如？君不見北邙山，\r\n石羊石虎排無樓，舊時多有帝王墳。\r\n今日纍纍蟄狐兔，殘碑斷碣為行路。\r\n又不見秦漢都，百二山河能險固。\r\n舊時宮闕亙雲宵，今日原田但禾黍。\r\n古恨新愁迷草樹，不如且買蒲萄醅。\r\n攜壺挈榼閒往來，日日大醉春風台。\r\n何用感慨生悲哀？\r\n\r\n\r\n江南民\r\n\r\n江南民，誠可憐，疫癘更兼烽火然。\r\n軍旅屯駐數百萬，米粟斗直三十千。\r\n去年奔走不種田，今年遠丁差戍邊。\r\n老羸饑餓轉溝壑，貧富徭役窮熬煎。\r\n豺狼左右虎後先，況爾不肯行楮錢。\r\n楮錢不行生禍愆，官司立法各用權。\r\n生民自此多迍邅。君不見海東風起浪拍天，\r\n海中十載無漁船；又不見淮南格鬥血滿川，\r\n淮北萬里無人煙。通都大吧盡變遷，\r\n新鬼舊鬼皆銜冤。今上聖明宰相賢，\r\n政如日月開堯天。大布德澤清八埏，\r\n百辟忠義何以言？捐生棄死非徒然，\r\n我在畎畝心拳拳。無能與爾扶顛連，\r\n老眼迸淚如飛泉。\r\n\r\n\r\n花驢兒\r\n\r\n花驢兒，渡江踏遍江南土。\r\n正值江南無馬時，驢兒得志雄威武，\r\n況是能解花門語。江南淫雨二百日，\r\n洪濤巨浪掀天舞。麻麥爛死秧苗無，\r\n百姓吞聲苦饑苦，驢兒啖粟恬故故。\r\n江南子弟不曉事，擲金馳逐爭先睹。\r\n誇渠省得人語言，縱使能言亦何補？\r\n花驢兒，乃奇遇。昨朝方上評事廳，\r\n今日又登丞相府，哮吼縱橫誰敢侮？\r\n老夫平生不信怪，見此怪事欲嘔吐。\r\n歸來十日不食飯，扼腕攢眉淚如雨。\r\n\r\n\r\n過山家\r\n\r\n松風吹涼日將宴，山家蒸梨作午飯。\r\n阿翁引孫牽犢歸，破衣垂鶉不遮骭。\r\n勾鐮插腰背負薪，白頭半岸烏葛巾。\r\n喜渠胸次無經綸，白石爛煮空山春。\r\n見我忘機笑古怪，不學當時野樵拜。\r\n自言無處著隱居，僅得門前溪一派。\r\n好山兩岸如芙蕖，溪水可濯亦可漁。\r\n白日力作夜讀書，鄰家鄙我迂而愚。\r\n破瓶無粟妻子悶，更采黃精作朝頓。\r\n近來草廬無臥龍，世上英雄君莫問。\r\n\r\n\r\n宣和殿畫水仙鴝鵒圖\r\n\r\n玉宇瓊樓天窅窅，春融紫禁煙花繞。\r\n龍光搖動五色雲，忽覺青蒲生野草。\r\n河圖埋沒龍馬藏，上林桑谷一夜長。\r\n丹穴豈是無鳳凰？鴝鵒乃來天子堂。\r\n春秋筆削以為異，未必宣和知此意。\r\n長白山下風蕭蕭，吹暗沙塵塞天地。\r\n宮中仙子羅衣垂，露傾金盞愁欲悲。\r\n綠煙不開花夢冷，此時顏色非曩時。\r\n轉首桑田變滄海，景物淒涼畫圖在。\r\n江南江北不相知，展卷令人空感慨。\r\n\r\n\r\n喜雨歌為宋太守賦\r\n\r\n南州六月旱土赤，炎官火傘行虛空。\r\n田疇圻裂河海涸，萬物如在紅爐中。\r\n桔槔不用計已梏，農民踏踏愁歲凶。\r\n蓬萊太守民父母，下顧赤子心忡忡。\r\n罄竭精神扣天府，話語直與天神通。\r\n須臾喚起龍井龍，大澍三日蘇罷癃。\r\n百姓喚作太守雨，東皋西陌皆沖融。\r\n禾苗徙覺充秀實，野草亦解回顏容。\r\n吾儒能效束皙賦，喜見屋底山雲濃。\r\n鄰家父老走相報，門前大水如奔洪。\r\n妖氛積穢俱洗盡，此是太守造化功。\r\n太守正與造化同，百姓拍手歌年豐。\r\n歌年豐，太守德澤垂無窮。\r\n\r\n\r\n送林叔大架閣上京\r\n\r\n林君家世重詩禮，冠蓋東南官濟濟。\r\n三年參幕小蓬萊，爛漫文章照山筮。\r\n自公退食趣有餘，好古博雅耽文儒。\r\n牙籤玉軸照窗幾，名花翠竹羅庭除。\r\n開簾放春影物俱，湖山四面如畫圖。\r\n掀髯長嘯塵事少，神仙官府真吾居。\r\n轉首京華天尺五，暫離堂前綵衣舞。\r\n青驄馬嘯楊柳風，黃河水落桃花雨。\r\n天上故人相笑迎，碧蒲萄酒滿盞傾。\r\n忘形爾汝恣歡謔，連床可話燈窗情。\r\n省台求賢張治具，知君快展青雲步。\r\n有懷若問草堂翁，門外梅花三百樹。\r\n\r\n\r\n題墨梅送宋太守之山東運使\r\n\r\n大唐丞相宋廣平，文章事業昭汗青。\r\n心腸耿耿磨鐵石，賦梅賦得梅花情。\r\n嗟哉梅花太清苦，不與杏桃同媚嫵。\r\n空山歲晚人跡稀，縱有清香為誰吐？\r\n蓬萊太守丞相孫，愛梅亦與梅與鄰。\r\n冰雪滿懷不染塵，坐令陰谷回陽春。\r\n羅浮山遠雲水隔，瑪瑙玻璃霜月白。\r\n南枝瀟灑北枝清，野草閒花驚德色。\r\n蓬萊太守詩夢迴，霜華點點飛瑤台。\r\n玉堂早報消息好，天子又喚調鹽梅。\r\n\r\n\r\n有感\r\n\r\n春風花開洛陽縣，此處與子初相見。\r\n亂離相去五十秋，我■星星子皺面。\r\n莫言今日重淒涼，且說當年與華宴。\r\n細腰皓齒供奉歡，金鼎玉盤羞美饌。\r\n尊前貴客覓大書，左右從官催進絹。\r\n一時豪放無檢束，人立下風爭健羨。\r\n而今此興竟蕭條，但長見江淨如練。\r\n寒煙蓑草蓬萊宮，冷月淒風廣寒殿。\r\n喚鷹羌郎聲似雷，騎馬小兒眼如電。\r\n總造無知癡呆子，也逞虛威拈弓箭。\r\n老儒有識何以為？空指雲山論文獻。\r\n君不聞一從趙高作丞相，吾道凋零如襪線。\r\n\r\n註：■——上「髟」下「丐」\r\n\r\n\r\n題陳象賢竹素圖\r\n\r\n君家竹素園，異彼篔簹谷。\r\n插架牙籤三萬軸，卷藏東觀吞天祿。『\r\n清風明月時往來，紅塵不墮香芸堆。\r\n蝌蚪鳥跡一玉開，懷幽抱密真奇哉。\r\n炙汗不流珠光重，信知龍種皆書種。\r\n黃鐘聲切鳳皇嘯，玉杯光焰麒麟動。\r\n十年不下君子堂，燈火夜靜聲琅琅。\r\n歲寒節操固自常，厭看花柳爭春忙。\r\n金谷平泉暗煙雨，兔麥狐葵無定主。\r\n何如竹素園簡編？且容與玉振金聲千萬古。\r\n\r\n\r\n寄太素高士\r\n\r\n我昔扁舟上耶溪，尋君直過丹井西。\r\n長松月冷啼子規，春風滿地芳草齊。\r\n樓殿玲瓏金碧湧，鐘聲不出松雲重。\r\n老猿掬澗山影亂，翠禽啄露巖花動。\r\n此時相見不作難，握手笑上松花壇。\r\n壇下十萬青琅軒，空陰漠漠常風寒。\r\n我對青山論今古，青山茫茫無一語。\r\n知其與我忘爾汝，石瓢酌我雲根乳。\r\n冷然使我肝膽清，飄裾欲度浮雲輕。\r\n千峰回影陷落日，萬壑欲盡松風聲。\r\n回首溪山忽成別，幾見江梅飛白雪。\r\n洞庭湖上聽夜雨，仲宣樓頭望明月。\r\n煢煢對景傷古情，寸心欲吐書難憑。\r\n何當相晤一抵掌？與君細看真蘭亭。\r\n\r\n\r\n寄昱東明\r\n\r\n浮清閣上山如簇，浮清閣下泉如玉。\r\n浮清主人瘦如竹，襟懷卓犖無點俗。\r\n相逢一笑不話禪，自道住山三十年。\r\n石杯酌茗搜我枯，石床掃苔留我眠。\r\n雲深不聽雞戒曉，山風落澗松花老。\r\n歸來耕田忘歲時，池塘幾度生青草。\r\n君閒一尺素，我老雙鯉魚。\r\n共此片月光，各在天一隅。\r\n昨夜扁舟欲飛去，雪雲凍隔耶溪路。\r\n千巖萬壑不可尋，夢魂空繞長松樹。\r\n\r\n\r\n悲苦行\r\n\r\n悲風吹沙墮空屋，老烏號鳴屋上木。\r\n誰家男子從遠征？父母妻孥相送哭。\r\n哭聲嗚咽已別離，道旁復對行人悲。\r\n去者一心事，悲者百感隨。\r\n前年鬻大女，去年賣小兒。\r\n皆因官稅迫，非以饑所為。\r\n布衣磨盡草衣折，一冬幸喜無霜雪。\r\n今年老小不成群，賦稅未知何所出。\r\n昨夜忽驚雷破山，北來暴雨如飛湍。\r\n此時江南正六月，酸風入骨生苦寒。\r\n東村西村無火色，癡雲著地如墨黑。\r\n瞶翁瞽嫗相喚忙，屋漏床床眠不得。\r\n開門不敢大聲語，門外磨牙多猛虎。\r\n自來住此十世余，古老未嘗罹此苦。\r\n我感此情重歎吁，不覺淚下沾裳裾。\r\n安得壯士挽天河？一洗煩鬱清九區，\r\n坐令爾輩皆安居！\r\n\r\n\r\n猛虎行\r\n\r\n去年江北多飛蝗，今年江南多猛虎。\r\n白日咆哮咋行人，人家不敢開門戶。\r\n長林空谷風颼颼，四郊食盡耕田牛。\r\n殘膏剩骨委丘壑，髑髏嘯雨無人收。\r\n老烏銜腸上古樹，仰天烏烏為誰訴？\r\n逋逃茫茫不見歸，歸來又苦無家住。\r\n老翁老婦相對哭，布被多年不成幅。\r\n天明起火無粒粟，那更打門苛政酷。\r\n折脛斷肘無全民，我欲具陳述難具陳。\r\n縱使移家向廛市，破獍■■喧成群。\r\n\r\n註：■■——「犬契」「犬俞」\r\n\r\n\r\n勁草行\r\n\r\n中原地古多勁草，節如箭竹花如稻。\r\n白露灑葉珠離離，十月霜風吹不倒。\r\n萋萋不到王孫門，青青不蓋讒佞墳。\r\n游根直下土百尺，枯榮暗抱忠臣魂。\r\n我問忠臣為何死？元是漢家不降士。\r\n白骨沉埋戰血深，翠光瀲灩腥風起。\r\n山南雨暗蝴蝶飛，山北雨冷麒麟悲。\r\n寸心搖搖為誰道？道傍可許愁人知。\r\n昨夜東風鳴羯鼓，髑髏起作搖頭舞。\r\n寸田尺宅且勿論，金馬銅駝淚如雨。\r\n\r\n\r\n贈蔣清隱\r\n\r\n門外好山千萬重，翠濤百頃羅雲松。\r\n細水幽回雜花遠，三徑修竹來秋風。\r\n靈籟泠泠動清操，世外紅塵飛不到。\r\n白月流光抱石台，高人瀟爽長吟嘯。\r\n起居閒閒趣有餘，看山看水還看書。\r\n木瓢滿酌示真率，不知軒冕為何如？\r\n太華終南青未了，北山移文為誰道？\r\n君不見孤竹夷齊久寂寥，首陽薇蕨今荒草。\r\n\r\n\r\n送元本忠北上\r\n\r\n天台有奇觀，方廣石梁懸斷岸。\r\n青天倒瀉瀑布寒，五百大士皆頑漢。\r\n道人一出初無心，手翻貝葉開珠林。\r\n十載湖山玩清淡，白雲流水松風琴。\r\n金策飛來鏡湖月，大禹山前看禹穴。\r\n玉麈橫揮簷葡香，石台花雨如飛雪。\r\n千山奇怪總筆底，妙語寫出山骨髓。\r\n巖泉一勺不足留，夢魂飛渡魚龍海。\r\n皇州三月花柳輝，江南此時茶筍肥。\r\n君行已隨心所向，不嫌杜宇啼春歸。\r\n玉堂故人知我有，問信向君應合手。\r\n為言百事不能為，舊時黑須今白首。\r\n\r\n\r\n有感\r\n\r\n江南古客無寸田，半尺破研輸租錢。\r\n好山好水難夤緣，荃房日薄蒙荒煙。\r\n囊中蝌蚪二百年，大經大法垂幽玄。\r\n他人不知我自憐，落花春暮啼杜鵑。\r\n杜鵑啼苦山竹裂，錦官宮殿煙霏滅。\r\n人間百鳥無處棲，青蠅貝錦成行列。\r\n北望茫茫莎草黃，蔥河五月天雨霜。\r\n岐陽不見真鳳凰，山雞野鶩爭文章。\r\n江南古客苦無計，卻向水中搴薜荔。\r\n沙鷗夢老蘋雨殘，濕雲不動天如醉。\r\n回觀蓬萊十二樓，我曾讀書樓上頭。\r\n樓前平碧千頃秋，白露暗洗芙蓉愁。\r\n歲寒歸來有誰在？青松是兄梅是弟。\r\n山中巢許不可尋，卻對老嵇食石髓。\r\n\r\n\r\n蝦蟆山\r\n\r\n春風吹船著牛軛，扶藜直上山之脊。\r\n山上老石怪且頑，皮膚皴皺苔花碧。\r\n我來不知石有名，拊摩怪狀心亦驚。\r\n野人指點為我說，此物卻是蝦蟆精。\r\n古昔曾偷太倉粟，三百餘年耗中國。\r\n天官燭其陰有毒，敕丁破口剪其足。\r\n至今突兀留山丘，雨淋日炙無人牧。\r\n樹根穿尻蛇入肚，老鴉啄背狐糞頭。\r\n牧童時時放野火，耕夫怒擊樵夫剁。\r\n自從殘墮不能行，見者唾之聞者罵。\r\n蝦蟆蝦蟆非令僕，無功那竊天之祿。\r\n如今蝦蟆處處有，天官何不夷其族？\r\n致令驕氣吹臊腥，干霄上食天眼睛。\r\n百蟲啖盡心未已，假作鼓吹怡人情。\r\n三月江南春水漲，紆青拖紫爭跳浪。\r\n漁父持竿不敢言，獵夫布弩空惆悵。\r\n黃童白叟相引悲，田中更有蝌蚪兒。\r\n\r\n\r\n金陵行送余局官\r\n\r\n李白題詩舊遊處，桃花楊柳春無數。\r\n六代衣冠委草萊，千官事業隨煙霧。\r\n大江西下秦淮流，石頭寂寞圍荒丘。\r\n原田每每盡禾黍，青山不掩諸公羞。\r\n高樓如天酒如海，觸景令人生感慨。\r\n紅墮香愁燕子飛，風流王謝今安在？\r\n我欲去尋朱雀橋，淡煙落日風蕭蕭。\r\n交疏結綺杳無跡，但見野草生新苗。\r\n小兒紛紛競豪縱，區區割據成何用？\r\n芙蓉水冷燕支消，千古繁華同一夢。\r\n傷今弔古如之何？頭上歲月空蹉跎。\r\n君行喜有絲五紽，宦情不似詩情多。\r\n江南故事可知否？白雲霙霙變蒼狗。\r\n休論平生錦機手，浩歌且醉金陵酒。\r\n\r\n\r\n天台行\r\n\r\n東南海闊秋無煙，天台山與天相連。\r\n丹霞紫霧互吞吐，重岡復嶺青盤旋。\r\n怪石長松磊磊兮落落，神芝靈草綿綿兮芊芊。\r\n金堂玉室異人世，桃花流水春娟娟。\r\n送君此去意何古？幅巾颭颭衣翩翩。\r\n檄書初開五雲色，不嫌坐上寒無氈。\r\n我擬尋真拾瑤草，在家作想三十年。\r\n乘風幾欲鼓舞去，水流花謝難夤緣。\r\n山空無塵明月冷，時復夢裡聞清猿。\r\n君今登登玉霄近，為我問訊丹丘仙。\r\n丹丘仙人如有在，我欲往受《長生篇》，\r\n爛煮白石松影片眠。\r\n\r\n\r\n索筍長句寄傅隱君\r\n\r\n春風吹起石底雲，豐隆喚出蒼龍孫。\r\n古苔初破土膏滑，露華淨洗龜筒痕。\r\n先生愛筍如愛玉，冷笑人間飫膏肉。\r\n我生無家懷此君，十年未解求一束。\r\n先生卜築江之干，軒窗蕭灑鳴風湍。\r\n玉麈不揮秋颯颯，翠佩欲動聲珊珊。\r\n高歌不覺凜毛發，坐令異境生清寒。\r\n便欲契青奴，謝彼苜蓿盤。\r\n先生若肯慰我之大嚼，我亦為之披腹呈琅軒。\r\n\r\n\r\n望雨\r\n\r\n狂風吹春無寸雨，天地漫漫盡黃土。\r\n病日韜光赤如血，千花萬花愁不語。\r\n耕牛渴死野草枯，農夫悲啼淚如珠。\r\n蠶胎在紙秧在谷，未知何以供官輸。\r\n道旁流民盡游鬼，十日不食一粒米。\r\n唇焦口燥聲啾啾，抱甕沿門求剩水。\r\n孰雲綺席羅奇珍，龍涎入鼎煙如雲。\r\n笙歌滿耳珠翠擁，醉飽那識人間貧。\r\n江北豺虎毒，又見江南狼虎簇。\r\n饑狐日食餓死屍，老烏夜叫逃亡屋。\r\n峨冠腐儒空讀書，騎馬小兒真苟圖。\r\n安得銀河傾？澤我枯槁蘇，坐令四海常晏如。\r\n\r\n\r\n感竹吟\r\n\r\n雲溪老竹持苦節，玉質蕭森出巖穴。\r\n蒼蒼古色誰為摩？凜凜清風自然別。\r\n勁直不肯降雪霜，瀟灑不肯棲鳳凰。\r\n願殺長身載經籍，要為吾道垂休光。\r\n誰信囂風滿漓俗，紅紫紛紛亂人目？\r\n遂令此君受羈束，荊棘凌夷刀鋸辱。\r\n青蟲網葉蠹食筠，野老更欲鋤其根。\r\n閉塞陽和絕土脈，絕之不許生兒孫。\r\n東裡先生有遺族，午夜聞之皆痛哭。\r\n擬以余音問伯夷，首陽煙雨莓苔綠。\r\n嗚呼老竹老愈奇，歲寒心事無人知。\r\n孤梅在溪松在壑，焉能與余論襟期？\r\n飄聲夜落山陰道，欣賞多情愁欲倒。\r\n固知遇合各有時，何必區區掛懷抱？\r\n君不見窮陬荒草非所種，開花猶解供王貢，\r\n那有此材無此用！\r\n\r\n\r\n結交行送武之文\r\n\r\n江南野人毛發古，騎牛讀書無一侶。\r\n白眼遙看泰華雲，赤腳冷濯滄浪雨。\r\n長安小兒不足數，論文忽有東平武。\r\n武君胸中氣崢嶸，呼吸雲夢吞滄溟。\r\n筆底春秋決王伯，坐探今古無餘情。\r\n青青揚舟渡淮海，江山秀色遙相待。\r\n雄文卷盡九江碧，新詩寫出廬山翠。\r\n西南五老青未了，倏忽騎雲過蓬島。\r\n脫略不作公子行，隨我騎行踏芳草。\r\n人怪我顏何醜老，自覺無人可同調。\r\n梅花明月柳花雲，獨對青山發長嘯。\r\n武君過我笑我癡，話言時復投其機。\r\n柴床臥聽夜雨落，草窗坐看秋螢飛。\r\n淒涼飲盡客中味，君知我知誰復知。\r\n今年丙子旱太苦，江南萬里皆焦土。\r\n老羸餓死壯者逃，碩鼠欺人暴如虎。\r\n武君平生多抱負，對此如何可輕舉？\r\n武君武君善調護，慎勿輕身學巢許。\r\n秋風昨日吹大荒，草木黃落雁南翔。\r\n浩然歸興不可降，嚴君五馬一馬黃。\r\n大兄亦受七品郎，況是遷官歸故鄉。\r\n可知閭裡生輝光，我窮衣袖露兩肘。\r\n回視囊蓖無一有，送君不勸陽關酒。\r\n長歌但折江上柳，丈夫有志當自持。\r\n不須重此生別離，淚不為此生別滋。\r\n天南天北同襟期，明年平原芳草綠。\r\n試弓好射銜花鹿，有懷若問山陰竹，\r\n中天亦有南飛鵠。\r\n\r\n\r\n謝友惠溫生筆\r\n\r\n春雲浮空山渺渺，細雨飛花墮江草。\r\n感時欲作寄遠書，凝思幾歎中書老。\r\n東家小胥借已無，西家但有長柄鋤。\r\n薛濤側理攤滿案，無奈點作玄雲圖。\r\n昨夜燈花懸紫粟，知有春風到茅屋。\r\n清晨開戶得故人，惠我溫生雙落墨。\r\n赤鋒圓健光彩浮，金花古箋封兩頭。\r\n脫穎忽作霹靂響，龍跳虎躍山靈愁。\r\n更看擔夫爭道好，塗鴉小兒驚絕倒。\r\n陶泓從此策奇勳，扼腕凝神聽揮掃。\r\n黑花颯颯鳴琳琅，野人辟易安敢藏？\r\n為君貢之白玉堂，黼黻華袞開天章。\r\n大書大義扶王綱。\r\n\r\n\r\n謝曹隱君惠扇歌\r\n\r\n去年僦屋在山腳，草居兩間如蠣殼。\r\n六月七月無雨落，田野焦枯江海涸。\r\n人間酷烈無處逃，吾農忍氣嬰炰熬。\r\n編蒲緝羽不成扇，尋松訪石空勞忉。\r\n至今悒鬱未能雪，想到那時腸內熱。\r\n先生何以知此情？贈我齊約比明月。\r\n番羅夾背紫竹把，中有水墨新圖畫。\r\n崩灘亂石奔驚湍，依約遠山左右攢。\r\n輪囷老柏飽雪霜，更有石丈依修篁。\r\n歲寒節操不可降，未舉已覺生清涼。\r\n山陰野人何磊落？笑引南薰歸掌握。\r\n寒聲颯颯動巖壑，不羨右軍題六角。\r\n轉手黃埃淨如掃，便將獻君明大道。\r\n置諸懷袖揚仁風，快與蒼生除熱惱。\r\n\r\n\r\n贈楊仲開畫圖引\r\n\r\n楊君綽有隱者風，須長骨瘦兩耳聾。\r\n作詩作畫不作意，造化不與常人同。\r\n前年眼健腕有力，捉得老龍歸雪壁。\r\n墨雨淋漓天地黑，茅山十日飛霹靂。\r\n去年神固氣宇壯，長驅猛虎來堂上。\r\n威雄哮吼萬夫栗，滿屋生風洗蠻障。\r\n今年忽爾寫雁魚，氣韻又與曩日殊。\r\n平湖大澤無界限，黃蘆白水秋煙孤。\r\n魚游不失倫，雁來不失序。\r\n飛鳴泳躍千萬狀，立意俱由是為主。\r\n嗇夫一見大義明，無聲詩是無文經。\r\n今人幾許浪得名，豈研古人之畫情？\r\n楊君楊君一笑起，無奈賤目而貴耳。\r\n宋人固以燕石奇，夫差酷愛西施美。\r\n燕支牡丹荔子圖，豪家割捨千金沽。\r\n雲林雪巘盡埋沒，王吳荊李為何如？\r\n安得我有絹萬丈？聯成一片青天障。\r\n請君畫作風調雨順圖，共樂太平歌擊壤。\r\n\r\n\r\n賈浪仙騎驢圖\r\n\r\n雪花打帽風攪須，寬衣破靴騎蹇驢。\r\n先生自是山澤懼，瘦名之傳豈為虛？\r\n窮吟苦思不覺老，知音幸遇韓京兆。\r\n至今長安諸小兒，拍手猶能為君道。\r\n清聲千古在世間，好詩句句誇浪仙。\r\n我恨後生五百年，不得抵掌談微玄。\r\n形骸孤陋向巖壑，竹冠草衣空卓犖。\r\n披圖挹之嗟寂寞，斷橋流水梅花落。\r\n\r\n\r\n柯博士畫竹\r\n\r\n湖州老丈久已矣，近來墨竹誇二李。\r\n紛紛後學爭奪真，畫竹豈能知竹意？\r\n奎章學士丹丘生，力能與丈相抗衡。\r\n長縑大楮縱揮掃，高堂六月驚秋聲。\r\n人傳學士手有竹，我知學士琅玕腹。\r\n去年長歌下溪谷，見我忘形笑淇澳。\r\n我為愛竹足不閒，十年走遍江南山。\r\n今日披圖見新畫，乃知愛龍亦如我。\r\n何當置我於其下？竹冠草衣相對坐。\r\n坐嘯清風過長夏。\r\n\r\n\r\n秋夜雨\r\n\r\n秋夜雨，秋夜雨。馬悲草死桑乾路，\r\n雁啼木落瀟湘浦。聲聲喚起故鄉情，\r\n歷歷似與幽人語。初來未信鬼啾唧，\r\n坐久忽覺神淒楚。一時感慨壯心輕，\r\n百斛蒲萄為誰舉？山林豈無豪放士？\r\n江湖亦有饑寒旅。凝愁擁鼻不成眠，\r\n檠孤焰短寒花吐。秋夜雨，秋夜雨，\r\n今來古往愁無數。謫仙倦作夜郎行，\r\n杜陵苦為茅屋賦。只今村落屋已無，\r\n豈但屋漏無干處？凋余老稚匍匐走，\r\n哭聲不出淚如注。誰人知有此情苦？\r\n秋夜雨，秋夜雨，赤縣神州皆斥鹵。\r\n長蛇封豕恣縱橫，麟鳳龜龍失其所。\r\n耕夫釣叟意何如？夢入江山毛發豎。\r\n余生聽慣本無事，今乃雲胡慘情緒。\r\n排門四望雲墨黑，縱有空言亦何補？\r\n秋夜雨，秋夜雨，何時住？\r\n我願掃開萬里魚，日月光明天尺五。\r\n\r\n\r\n送章德遠教官自湘湖歸慈湖\r\n\r\n我生不想圖凌煙，草衣曲肱牛背眠。\r\n早看紅日出海底，夜看素月懸中天。\r\n陰陽推蕩幾昏曉，長嘯狂歌不知老。\r\n清泉白石自愉怡，那信人間宦途好。\r\n逍遙偶爾窮外觀，之子已在青雲端。\r\n廣文坐上新彈冠，蕭爽不作儒生酸。\r\n三年考績易官燭，回首西風正黃菊。\r\n白雲喜動故山秋，慈湖遙映湘湖綠。\r\n君歸莫慮鐵研穿，且力古道希聖賢。\r\n我歸不用君致言，門前自有梅花田。\r\n\r\n\r\n送歐陽彥珍歸杭\r\n\r\n金陵山勢如蟠龍，金陵美酒玻璃紅。\r\n對山酌酒卻歌舞，坐笑前輩何英雄。\r\n六朝遺跡漫煙霧，鳳凰台上秋無數。\r\n斜陽巷陌燕子飛，秦淮西下長江去。\r\n人生此會不偶然，眼前興廢何須言？\r\n丈夫事業要磊落，比較瑣屑非高賢。\r\n我知歐陽乃奇士，喬木故家良有以。\r\n文章五彩珊瑚鉤，肺腑肝腸盡經史。\r\n盛時仕宦三十年，東吳西楚情翩翩。\r\n解衣推食待豪傑，氣義渾厚無雕鐫。\r\n明朝乘興過南省，鶴背秋聲破秋溟。\r\n紫薇花對明月高，呼吸湖光數千頃。\r\n書生瀟灑未有家，擬欲結屋青山阿。\r\n故人若有歲寒約，為我載酒尋梅花。\r\n\r\n\r\n趙千里夜潮圖\r\n\r\n去年夜渡西陵關，待渡兀立江上灘。\r\n灘頭潮水倒雪屋，海面月出行金盤。\r\n水花著人如撒霰，過耳斜風快如箭。\r\n叫霜鴻雁零亂飛，政似今年畫中見。\r\n寒煙漠漠天冥冥，展阮陡覺心神情。\r\n便欲吹簫騎大鯨，去看海上三山青。\r\n\r\n\r\n明上人畫蘭圖\r\n\r\n吳興二趙俱已矣，雪窗因以專其美。\r\n不須百畝樹芳菲，霜毫掃動光風起。\r\n大花哆唇如笑人，小花斂媚如羞春。\r\n翠影飄飄舞輕浪，正色不染湘江塵。\r\n湘江雨冷暮煙寂，欲問三閭杳無跡。\r\n愾慷不忍讀離騷，目極飛雲楚天碧。\r\n\r\n\r\n古時歎\r\n\r\n箕子奴而比干死，屈原以葬湘江水，\r\n痛哭書生不見歸，朱董何人呼得起？\r\n深衣大老為腐儒，紈胯小兒稱丈夫。\r\n學士時為父風舞，將軍日醉千金壺。\r\n人間赤子苦鉗鈦，抱麟反袂空流涕。\r\n嗚呼！噫嘻！\r\n不有祝蛇之佞、宋朝之美，難乎免於今世矣！\r\n\r\n\r\n送汪用衡北上\r\n\r\n去年送客西湖路，芳草落花春已暮。\r\n今年送客浦陽江，六月秋風吹柳樹。\r\n年年送客為賦詩，賦詩每以功名期。\r\n玉堂金馬等閒去，朱衣紫綬笑取之。\r\n歸來高臥良自鄙，此語云云成戲耳。\r\n相如不是輕薄兒，馬周終非窮途士。\r\n古人窮達各有守，今人枵然何所有？\r\n百寶妝腰逞豪俊，千金買馬誇疾走。\r\n春風笑看陌上花，夜月醉眠蛾眉家。\r\n平生事業止於此，旁人為爾何咨嗟？\r\n汪君汪君拔其萃，讀書論道真我輩。\r\n江山萬里在胸中，洗卻人間約綺態。\r\n此行必奪錦袍歸，腕頭更佩金壘壘。\r\n若問今朝作詩者，竹冠草衣盤礡裸。\r\n商歌飯牛松下坐。\r\n\r\n\r\n老柏圖為張心田賦\r\n\r\n高堂素壁無纖埃，上有老柏參天來。\r\n銅柯旁奮龍爪出，密葉暗擁玄雲堆。\r\n江干水落見白石，小竹無聲弄秋碧。\r\n君不見劍峰低空絕行跡，諸葛祠前二千尺，\r\n霜皮溜雨苔花蝕，至今父老猶能識。\r\n\r\n\r\n雲麓漁舟圖\r\n\r\n大山小山無寸青，長江萬里如月明。\r\n楚天不盡鳥飛絕，老樹欲動風無聲。\r\n何人方舟順流下？草衣箬笠俱瀟灑。\r\n蓬舟有兒能讀書，不是尋常釣魚者。\r\n玄真子，陶朱翁。避世逃名俱已矣，\r\n後來空自談高風。我視功名等塵垢，\r\n何似忘言付杯酒？武陵豈必皆神仙？\r\n桃花流水人間有。\r\n\r\n\r\n對月\r\n\r\n己卯八月十五夜，天地萬里無雲煙。\r\n明月忽自海底出，皎如玉鑒當空懸。\r\n清輝瀲灩破幽溟，山河倒浸無餘景。\r\n丹桂香消白兔愁，玉宇瓊樓不禁冷。\r\n南箕北斗潛光華，江漢無聲流素波。\r\n老夫於此興不淺，有月無酒將奈何？\r\n天上誰觀羽衣舞，人間那得清虛府？\r\n世情乖異每變更，月色何嘗有今古？\r\n秋風飄飄度箜篌，東家西家登大樓。\r\n相期玩賞醉終夕，豈知別有窮途愁？\r\n回首天涯故人少，白露淒淒下庭草。\r\n欲持此意問嫦娥，孤雁一聲關塞曉。\r\n\r\n\r\n芙蓉山雉圖\r\n\r\n錦屏重重錦官宮，錦官宮苑多芙蓉。\r\n芙蓉花開仙子容，滿城歌館延秋風。\r\n秋風吹涼渡江滸，江上月明人笑語。\r\n舉頭無限是青山，富貴繁華定何許？\r\n風雲變滅事已非，西宮南苑殊曩時。\r\n荒台野草氣慘慘，翠筠冷雨秋離離。\r\n日暮蕭聲動霄漢，山雞起舞雲零亂。\r\n孤懷回首不勝情，對酒令人發長歎。\r\n\r\n\r\n題溫日觀蒲萄\r\n\r\n日觀大士道眼空，佯狂自喚溫相公。\r\n浩然之氣塞天地，書法悟入蒲萄宮。\r\n有時潑墨動江浦，叱喝怒罵生風雨。\r\n草聖絕倒張伯英，春蚓秋蛇何足數？\r\n龍須倒捲鬼眼枯，枯籐脫落無根株。\r\n多年明有喚不下，爛葉搭架秋模糊。\r\n流沙渡頭聽鼉鼓，滄海桑田事非古。\r\n大士於此不露機，示人落落離言語。\r\n只今相去數十年，看書看畫心茫然。\r\n安得美酒三百船？與君大醉西湖天。\r\n\r\n\r\n息齋雙竹圖\r\n\r\n李侯畫竹真是竹，氣韻不下湖州牧。\r\n墨波翻倒徂徠山，筆鋒移出篔簹谷。\r\n千竿萬竿清影遠，百丈十丈意自足。\r\n就中分取一兩枝，別是山陰瀟灑族。\r\n疏梢颯颯鳳毛顫，修干隱隱虯龍伏。\r\n憑軒忽若秋風來，坐使傍人脫塵俗。\r\n我生愛竹太僻酷，十載狂歌問淇澳。\r\n歸來不得翠琅玕，聽雨冷眠溪上綠。\r\n而今已斷那時想，見景何緣動心目？\r\n便欲為園真致之，相對空窗慰幽獨。\r\n\r\n\r\n題金禹瑞畫松圖\r\n\r\n畢宏韋偃遠莫追，畫松得名今是誰？\r\n黃巖太守誇絕倒，休寧縣令爭新奇。\r\n蒼髯鐵甲風雷動，浮雲散盡青天空。\r\n只因曾看讀碑圖，至今多作營丘夢。\r\n錢塘有道金隱君，風流不讓今古人。\r\n文章學古畫師古，落筆政似營丘親。\r\n前年為我畫松樹，自然自有天真趣。\r\n無人解識棟樑材，冷煙殘雨空山暮。\r\n於今頹然老矣夫，隔江不寄平安書。\r\n不得與之傾酒壺，令人看畫長嗟吁。\r\n\r\n\r\n\r\n卷五\r\n\r\n七言古體下\r\n\r\n\r\n\r\n張御史西山雪堂\r\n\r\n張君住近西山麓，窗幾虛明遠塵俗。\r\n懸崖絕壁堆瓊瑤，疊嶂重巒隱青綠。\r\n乾坤蕩蕩無痕瑕，世上兒子何繁華。\r\n清高或作袁老夢，標致不取陶家茶。\r\n千高望遠忘世慮，寫字讀書皆有趣。\r\n歲寒若與我為鄰，與爾種梅千百樹，\r\n坐令此處春無樓。\r\n\r\n\r\n司馬氏藏唐子華山水扇畫\r\n\r\n近來山水畫郭熙，江南獨數休寧令。\r\n筆法精奇意態古，咫尺萬里開天鏡。\r\n巖頭老樹如老龍，隔湖喜見山重重。\r\n小橋依約野色遠，茅廬隱映林影空。\r\n門前壘塊石頭路，荒苔野草青無數。\r\n往來不見車馬塵，正似山翁舊居處。\r\n程伯休父司馬孫，風流文彩垂青門。\r\n平生愛書入骨髓，尺素寸楮無不存。\r\n我生所好亦殊絕，一見此圖狂欲跌。\r\n安得為招唐令來？添我梅花千樹雪。\r\n\r\n\r\n題夏迪雙松圖\r\n\r\n我昔曾上五老峰，白雲盡處看青松。\r\n中有兩樹如飛龍，正與夏迪畫者同。\r\n夏迪畫松得松趣，個個乃是廊廟具。\r\n貞固不特凌雪霜，偃蹇猶能吐煙霧。\r\n蒼髯獵獵如有聲，銕甲半掩苔花青。\r\n六月七月炎火生，對此似覺形神清。\r\n丈人兀坐誠有道，豈比商山采芝皓？\r\n有琴屏卻不須彈，而今世上知音少。\r\n\r\n\r\n題魏仲遠筠深軒\r\n\r\n君家住處多幽趣，繞屋琅玕淨無數。\r\n蕭蕭清韻動天風，冉冉晴陰生綠霧。\r\n湖山遠映蒼翠稠，五月六月涼如秋。\r\n且開三徑待佳客，抵用千畝論封侯。\r\n況爾此君高節古，縱有雪霜那可侮。\r\n平生正直少人知，野草閒花徒媚嫵。\r\n知君古意同古賢，脫略傲笑情翩翩。\r\n我生愛竹比君癖，櫛風集雨三十年。\r\n報老歸來舊溪曲，竹色荒涼芳草綠。\r\n歲寒無以慰孤懷，只有梅花在空谷。\r\n聞君有竹心遑遑，便欲徑造君子堂。\r\n安能為我羅酒漿，月明吹簫呼鳳凰。\r\n\r\n\r\n對景吟\r\n\r\n濕雲不飛山雪滿，越王城頭鼓聲短。\r\n曉來溪上看梅花，虎跡新移大如碗。\r\n老烏縮項如凍鷗，呼群強作嬰兒啼。\r\n紅桃翠柳眼欲迷，舊時約褲今塗泥。\r\n淮南千里無煙火，淮東近日多軍馬。\r\n寸薪粒粟不論錢，行客相看淚盈把。\r\n如何五陵年少郎，賣田去買青樓娼。\r\n吳歌楚舞不知夜，歸來也學山翁狂。\r\n明朝酒醒入官府，方知不是城南杜。\r\n落花風急雨蕭蕭，索寞無言面如土。\r\n\r\n\r\n衛生畫山水\r\n\r\n國朝畫手不可數，神妙獨數高尚書。\r\n尚書意匠悟三昧，筆力固與常人殊。\r\n林樹無根雲懵懵，崑崙泰華雲中湧。\r\n山城野店不逢人，碧波翠嶂淋漓動。\r\n於今絕響三十年，尚書筆法誰能傳？\r\n片籐尺青不易得，使我感慨心茫然。\r\n吳興老趙薊丘李，兩地清風俱委靡。\r\n古人丹青亦消毀，後學紛紛無乃是。\r\n衛生卓犖志有餘，妙齡聲譽馳江湖。\r\n泛觀今昔意未足，直與造化論錙銖。\r\n嗚呼！安得有絹請君畫竹冠？\r\n置我長松下，坐看青山白雲過。\r\n\r\n\r\n五馬圖\r\n\r\n太僕濟濟唐衣冠，五馬不著黃金鞍。\r\n飲流系樹各有廷，未許便作駑駘看。\r\n鬃鬣蕭蕭綠雲節，噴沫長鳴山岳動。\r\n世無伯樂肉眼癡，那識渥窪千里種。\r\n官家去年搜駿良，有馬盡拘歸監坊。\r\n遂令天下氣凋喪，驢騾馲■爭騰驤。\r\n只今康衢無馬跡，得見畫圖差可識。\r\n畫圖畫圖奈爾何，撫幾為之三歎息。\r\n\r\n註：■——左「馬」右「百」\r\n\r\n\r\n吹簫出峽圖\r\n\r\n巔崖峭絕撐碧空，倒臥老松如老龍。\r\n奔流落峽噴白雪，石角險過百丈洪。\r\n我昔放舟從此出，捩拖掛帆氣欲折。\r\n春風回首三十年，至今認得山頭月。\r\n草堂清晨看圖畫，畫裡之人閒似我。\r\n波濤洶湧都不知，橫簫自向船中坐。\r\n酒壺茶具船上頭，江山滿眼隨處游。\r\n安得更喚元丹丘？相攜共上黃鶴樓。\r\n\r\n\r\n關河雪霽圖為金陵王與道題\r\n\r\n飛沙拶人風墮幘，老夫倦作關河客。\r\n歸來松下結草廬，臥對寒流雪山白。\r\n悠悠如此四十年，世情脫略忘間關。\r\n今晨見畫忽有省，平地咫尺行山川。\r\n鳥道連雲出天險，玉樹瓊林光閃閃。\r\n陰崖絕壑望欲迷，冰花歷落風淒慘。\r\n枯槎側倒銀河開，三巴春色隨人來。\r\n漁翁舟子相笑語，不覺已過洪濤堆。\r\n溪回浦漵石齒齒，溪上人家成草市。\r\n長林大谷猿鳥稀，小步蹇驢如凍蟻。\r\n西望太白日色寒，青天削出蛾眉山。\r\n人生適意隨所寓，抵須歷涉窮躋攀。\r\n明朝攬鏡成白首，春色又歸江上柳。\r\n何如高堂掛此圖？浩歌且醉金陵酒。\r\n\r\n\r\n樊籠雀\r\n\r\n野雀不向山林宿，如何卻傍人家屋？\r\n山林怕遭羅綱圍，人家又恐人驅逐。\r\n飲啄頻驚殊不足，辛苦營巢隨養育。\r\n昨日雨狂風拔木，人家屋倒巢亦覆。\r\n雄悲雌泣無所施，墮地最苦黃口兒。\r\n黃口羽濕不會飛，啾啾草底啼渴饑。\r\n雄雌啄哺稍覺長，無故又被樊籠羈。\r\n雄雌劬劬繞籠飛，啄哺不異居巢時，\r\n但恨不得身相依。我感此情子細推，\r\n人之與物初無違。安得開籠而縱之？\r\n山林朝市俱無疑。\r\n\r\n\r\n廬山行送行\r\n\r\n廬山根盤幾百裡，屏風九疊開畫圖。\r\n浮嵐吐秀挹南鬥，黛色眇眇來青湖。\r\n山西石門翠如刷，山東石鏡大如月。\r\n三梁倒掛銀河疏，六月飛花灑寒雪。\r\n春風錦繡花玲瓏，彩雲盤結摩霄宮。\r\n涼回紫極竹聲遠，紅塵不到金芙蓉。\r\n我昔曾穿謝公屐，散策曾尋謝公跡。\r\n微風弄景松檜鳴，微雨弄晴瑤草碧。\r\n重巒疊嶂煙淒迷，剝苔掃碧尋古題。\r\n興闌回首不知處，落花流水孤猿啼。\r\n君作廬山游攬結，廬山秀拂拭雙瞳。\r\n人細看蓮花漏？轉首白雲如雪飛。\r\n廬山面目非當時，歸來舊事不須問，\r\n石田水暖菖蒲肥。\r\n\r\n\r\n孤松歎\r\n\r\n孤松倚雲青亭亭，故老謂是蒼龍精。\r\n古苔無花護鐵甲，五月忽聽秋風聲。\r\n幽人恐爾斧斤辱，獨傍孤根結茅屋。\r\n月明喜看清影搖，雪凍卻愁梢尾禿。\r\n昨夜飛霜下南海，山林草木無光彩。\r\n起來摩挲屋上松，顏色如常心不改。\r\n幽人盤桓重慷慨，此物乃是真棟樑。\r\n嗚呼！既是真棟樑，天子何不用是扶明堂？\r\n\r\n\r\n痛哭行\r\n\r\n雨淋日炙四海窮，經綸可是真英雄。\r\n岐豐禾黍泣寒露，鹹陽草木來悲風。\r\n京邦大官飫酒肉，村落饑民無粒粟。\r\n東魯儒生徒步歸，南州野老吞聲哭。\r\n紛紛紅紫已亂朱，古時妾婦今丈夫。\r\n有耳何曾聽韶武，有舌不許論詩書。\r\n昨夜虛雷槌布鼓，中天月破無人補。\r\n休說城南有韋杜，白璧黃金天尺五。\r\n\r\n\r\n苦寒作\r\n\r\n昨日風寒枯木折，今日五更霜似雪。\r\n河伯泉仙驚怪言，凍殺深潭三足鱉。\r\n南海一平行太輿，五尺之冰千古無。\r\n珊瑚樹死日色薄，老翁破凍叉僵魚。\r\n鳳凰不出□鵒語，禿鶖飛啼血如雨。\r\n駝馬交馳入不己，兜鍪不憚饑寒苦。\r\n豺狼夾道狐兔驕，白草百裡蠻煙焦。\r\n紛紛赤子在庖炙，三士何緣爭二桃？\r\n君不見江南古客頗癡懶，養得一雙青白眼。\r\n\r\n\r\n送吳瑞卿歸武昌\r\n\r\n古越古為山水府，篁竹菁菁無嘯聚。\r\n耕田鑿井各有為，文物衣冠比鄒魯。\r\n玄風已散茫茫然，幾回滄海成桑田。\r\n眼前飛走雜梟獍，草木憔悴愁無天。\r\n君來推讞洗煩毒，畫簾不動風肅肅。\r\n荊花脫灑春攸揚，一奩清透湖天綠。\r\n赤子欣欣行大道，拍手爭歌君政好。\r\n明月冷浸甘棠陰，光風碧長圜扉草。\r\n三載考績鷹脫韝，解鞍出買江上舟。\r\n黃童白叟不可留，山風慘淡江風愁。\r\n十里長亭正花柳，綠波翻動蒲萄酒。\r\n玉笙吹切蓬萊雲，西去青山如馬走。\r\n知君住處好神仙，洞庭赤壁浮紫煙。\r\n武昌樊口最幽絕，東坡曾為留五年。\r\n君今歸去榮畫錦，水色山光緣席枕。\r\n我亦欲寫巖壑圖，掛君高堂對君飲。\r\n\r\n\r\n送黃叔源之甘肅州尹\r\n\r\n江風飄飄楊柳青，江煙漠漠花冥冥。\r\n春光瀲灩動笙樂，潑酷弄影蒲萄傾。\r\n客路迢迢平不頗，應有兒童迎五馬。\r\n文章太守今幾人？風流未有如今者。\r\n中原地古風俗淳，君侯撫牧仁化新。\r\n黃堂無訟白日靜，甘棠有陰芳草春。\r\n君侯考績■未改，虎竹銅符轉光彩。\r\n功成早向江南來，江南有人遙相待。\r\n\r\n註：■——上「髟」下「丐」\r\n\r\n\r\n柯博士竹圖\r\n\r\n先生原是丹丘仙，迎風一笑春翩翩。\r\n琅玕滿腹造化足，須臾筆底開渭川。\r\n我家只在山陰曲，修竹森森照溪綠。\r\n只今榛莽暗荒煙，夢想清風到茅屋。\r\n今朝看畫心茫茫，坐久不覺生清涼。\r\n夜深明月入高堂，吹簫喚來雙鳳凰。\r\n\r\n\r\n題畫蘭卷兼梅花\r\n\r\n湘江雲盡湘山青，秋蘭花開秋露零。\r\n三閭已矣喚不起，蓩蕕蕭艾春娉婷。\r\n次飆吹香散郊坰，山蜂野蝶何營營？\r\n幽人脫略境色外，竟坐不讀離騷經。\r\n西湖昨夜霜月明，梅花見我殊有情。\r\n逋仙祠前塵土清，老鶴彳亍如人行。\r\n天邊縹緲來鳳笙，玉壺美酒顛倒傾。\r\n酒闌興酣拔劍舞，忽覺海日東方生。\r\n\r\n\r\n喜雨歌贈姚煉師\r\n\r\n今年大旱值丙子，赤土不止一萬里。\r\n米珠薪桂水如汞，天下蒼生半游鬼。\r\n南山北山雲不生，白田如紙無人耕。\r\n吾生政坐溝壑歎，況有狼虎白日行。\r\n大官小官人父母，殺犬屠牛事何苟？\r\n南風日日吹太空，旱魃徒勤城南婦。\r\n煉師一出役萬靈，綠章上扣天帝庭。\r\n乞得秋陰三日雨，洗濯山澤回余青。\r\n老農額手喜復歎，點點都是盤中飯。\r\n雨我公田及我私，免得殘年坐塗炭。\r\n老農所見愚又愚，拜師更乞天雨珠。\r\n雨珠飲彼殘暴腹，庶幾活我東南隅。\r\n我方熱惱巖壑底，眨眼忽聽雷過耳。\r\n起來發歌登大樓，長江大河都是水。\r\n\r\n\r\n白雲歌為李紫篔作\r\n\r\n我歌謫仙白雲歌，清風飄飄吹女蘿。\r\n女蘿風飛白雲出，秦山楚山爭嵯峨。\r\n秦楚之山青欲舞，白雲不向湖山住。\r\n忘機在我讀書窗，要養貞姿歸太素。\r\n滿山紅紫光陸離，白雲施施自無為。\r\n奔騰洶湧作霖雨，白雲悠悠若無侶。\r\n白雲在天不可呼，白雲在地不可孤。\r\n卷舒變滅了無意，粲粲不受纖塵污。\r\n我與白雲皆幻住，白雲與我應同趣。\r\n孤飛感我庭闈情，回首青山不知處。\r\n我欲高飛洞庭船，賒月買酒邀謫仙。\r\n為君喚雪梅花天，握手一笑三千年。\r\n\r\n\r\n劍歌行次韻\r\n\r\n先輩匣中三尺水，斬蛟曾入吳潭裡。\r\n提歸未肯策奇勳，軒冕泥塗真戲耳。\r\n雞林削鐵不足比，昆吾百煉安可齒？\r\n淬花不瑩□鵜膏，掉鞘卻敲鸞鳳髓。\r\n憶昔破敵如破竹，帶霜飛渡桑乾曲。\r\n於今繡澀混鉛刀，不遇何異荊山玉？\r\n驚雷夜作青龍哭，血痕冷剝苔花綠。\r\n野人一見駭心目，到手撫摩看不足。\r\n雪花皎皎明闌干，毛發凜凜肝膽寒。\r\n老軍疲將長慨歎，願欲置諸武庫間。\r\n書生無用且掛壁，引杯時接殷勤歡。\r\n天眼太高俗眼頑，銳鍔宜許兒曹看。\r\n先生有志不在此，出處每談徐孺子。\r\n清高厭覓萬戶侯，笑引江山歸畫史。\r\n我未四十■已斑，學劍學書俱廢弛。\r\n五更聞雞狂欲起，何事英雄心未已？\r\n\r\n注：■——上「髟」下「丐」\r\n\r\n\r\n船上歌\r\n\r\n草衣老子雙■皤，拍手夜唱滄浪歌。\r\n浮生不信巢穴好，賣屋買船船作家。\r\n明月滿天天在水，別調新歌水中起。\r\n蕭散可同甫裡翁，逃名不比鴟夷子。\r\n大兒船頭學讀書，小兒船尾學釣魚。\r\n病妻未脫鄉井夢，夢中猶慮輸官租。\r\n前年揚帆箕子國，矯首扶桑看日浴。\r\n蓬萊可望不可到，海浪翻空倒銀屋。\r\n去年鼓枻游瀟湘，湘南雲盡山蒼蒼。\r\n靈均死處今尚在，使我弔問空淒愴。\r\n今年來往太湖曲，三萬頃波供濯足。\r\n玉簫吹散魚龍腥，七十二峰青入目。\r\n脫巾袒裸呼巨觥，旁人睥睨笑我狂。\r\n我狂忘勢亦忘利，坐視宇宙卑諸郎。\r\n君不見江西年少習商賈，能道國朝蒙古語。\r\n黃金散盡博大官，騎馬歸來傲鄉故。\r\n今日消磨等塵霧；又不見江南富翁多田園，\r\n堆積米谷如丘山，粉白黛綠列間屋。\r\n競習奢侈俱凋殘，今日子女悲饑寒。\r\n嗚呼！噫嘻！何如尚志富？曷足求貴曷足恃。\r\n秦時李斯丞相位，漢家韓信封侯貴。\r\n堂堂勳業乾坤，赤族須臾無□類。\r\n何如老子船上閒？朝看白水暮青山。\r\n艱險機忘隨處樂，顧盼老小皆團圓。\r\n且願殘年飽吃飯，眼底是非都不管\r\n興來移棹過前汀，滿船白雪蘆花暖。\r\n\r\n注：■——上「髟」下「丐」\r\n\r\n\r\n吳姬曲六首\r\n\r\n其一\r\n\r\n吳姬美，遠山淡淡橫秋水。\r\n玉纖軟轉綰青絲，金鳳攢花搖翠尾。\r\n隔雲移步不動聲，騎馬郎君欲飛起。\r\n欲飛起，樓上閒人鬧如市。\r\n\r\n其二\r\n\r\n吳姬來，香花未動游塵開。\r\n勾玉遲遲錦雲重，百花掩媚春徘徊\r\n王孫公子金無限，為君一笑成飛埃。\r\n\r\n其三\r\n\r\n吳姬歌，歌聲未轉歡情多。\r\n飄然一曲入雲去，簷前誰敢呼琵琶？\r\n珍羞如山酒如海，余聲襲人無奈何。\r\n無奈何，門外春風題柳花。\r\n\r\n其四\r\n\r\n吳姬舞，翠袖凌雲步輕舉。\r\n笑回不覓錦纏頭，四坐金錢落如雨。\r\n雲煙轉首無定期，紫燕黃鸝對人語。\r\n對人語，明年春風誰是主？\r\n\r\n其五\r\n\r\n吳姬醉，對面接花作嬌態。\r\n腰柔頸軟未成眠，斜倚東風說憔悴。\r\n坐中狂客不勝情，笑拍香肩呼小妹。\r\n呼小妹，明日園林樹如蓋。\r\n\r\n其六\r\n\r\n吳姬歸，湖風吹冷日色微。\r\n滿船箏鼓不敢動，隔林恐攪殘花飛。\r\n湧金門外馬如練，銀燈照水紅輝輝。\r\n紅輝輝，吳姬上馬羅綺圍。\r\n\r\n\r\n村田樂祭社圖\r\n\r\n春風吹晴杏花雨，東村西村鳴社鼓。\r\n長旂翩翩導前路，樂舞於於成隊伍。\r\n冠帶郎君顏貌古，插竹簪花相媚嫵。\r\n可是平生慣塵土，不學時人覷面目。\r\n髦髦童兒亦■■，騎牛老兒妄傴僂。\r\n桑柘影斜山日暮，醉飽歸來同笑語。\r\n田家之樂樂如許，正是太平無事處。\r\n孰知異世多官府，村樂荒涼無此舉。\r\n大家役役如征戍，小家戚戚驅兒女。\r\n白日康莊■□多，黔黎盡作逃亡戶。\r\n雲林叢社能識取，撫綏寧信巔崖苦。\r\n按圖閱景自淒楚，誰是龔黃誰卓魯？\r\n\r\n注1：■■——「爾見」「婁見」\r\n注2：■——左「犬」右「契」\r\n\r\n\r\n紅梅翠竹山雉圖\r\n\r\n游絲冉冉游雲暖，翠石凝香土花短。\r\n管弦不動白日遲，可是江南舊亭館。\r\n湘簾隔竹翠雨濃，王姬醉染胭脂紅。\r\n文章羽毛亦自好，轉首似覺懷春風。\r\n去年我過長洲苑，落日淡煙芳草淺。\r\n滄浪池畔野景生，姑蘇台上離情遠。\r\n今年買棹游西湖，西湖景物殊非初。\r\n黃金白璧盡塵土，朱闌玉砌荒蘼蕪。\r\n東園寂寞西園靜，梧桐葉落銀床冷。\r\n十二樓前蛛網絲，見畫令人發深省。\r\n\r\n\r\n飯牛圖\r\n\r\n君不見百裡奚飯牛而牛肥，胸中經緯無人知；\r\n又不見老甯戚時不時兮長歎息。\r\n偶爾君臣稱際會，伯道相高非盛德。\r\n何如牧兒原野間？埋名隱姓閒盤桓。\r\n清晨騎牛唱歌出，日暮騎牛唱歌還。\r\n隨時力作了人事，豈以世故無相干？\r\n也不知長安塵土暗天地，也不知滄海風黑波瀾翻。\r\n三峽之險彼自險，蜀道之難彼自難。\r\n富貴無所惑，貧賤得自安。但願歲年豐，\r\n草滿牛可餐。青山綠水足行樂，\r\n吟風嘯月無機關，不問世上騎馬官。\r\n\r\n\r\n盤車圖\r\n\r\n憶昔常過居庸關，關中流水聲潺潺。\r\n雪花飛寒大如席，白色粲爛西南山。\r\n山家野店隱煙霧，水榭雲樓有幽趣。\r\n漢家封侯已消磨，秦時長城作行路。\r\n天險不設南北通，風俗一混歸鴻蒙。\r\n今人不解古時事，使我感慨心忡忡。\r\n灤水城頭無苜蓿，馬驢盡食江南粟。\r\n八月九月朔風高，更有饑鷹啄人肉。\r\n太平時節無烽塵，金輿玉輦從時巡。\r\n關南關北草色新，四海貢賦來相親。\r\n大車連屬小車侶，雪地冰天無險阻。\r\n玉帛谷粟取不窮，誅求那信人民苦。\r\n書生潦倒家無儲，淒涼忽見盤車圖。\r\n側身悵望長嗟吁，天子亦念東南隅。\r\n\r\n\r\n廬陵\r\n\r\n廬陵曾記畫錦堂，黼黻韓魏開忠良。\r\n文章足以照千古，富貴豈止榮一鄉？\r\n壽張新得河東記，中陶乃是安陽裔。\r\n知幾不獨見井泉，自是胸中有天地。\r\n春風入簾春雨收，下堂不受黃河流。\r\n綵衣諸郎舞新好，奉恩歸拜髯參謀。\r\n衣冠文物能瀟灑，不羨老裴居綠野。\r\n山中自有宰相家，休問桃源種桃者。\r\n\r\n\r\n徙馬歎\r\n\r\n君不見秦皇二世治天下，趙高妄指鹿為馬。\r\n遂令眾口毀權奇，異獸須臾滿高價。\r\n東亭牡騾十萬錢，西城牝驢數百千。\r\n駏驢馲■入奇遠，犁□賈勇穹廬前。\r\n三十六郡五百萬，一旦驚風墮塗炭。\r\n天閒雲散雨聲寒，峻骨壘壘秋草爛。\r\n毳衣健兒牽狗車，皮冒女郎隨橐駝。\r\n將軍怒斬白鼻駒，丞相唾遂獅子花。\r\n獨留款段在君側，錦□金鞍青玉勒。\r\n噴臊撼動赤墀風，太僕御官愁失色。\r\n痛憐物產不偶時，龍媒滅沒其誰知？\r\n況無古王同爾馳，相逢徒作窮途悲。\r\n吾聞天馬出西極，霜蹄蹴踏飛霹靂。\r\n當年堆壁不敢沽，豈料於今供啖食？\r\n庖羲已矣古道蕪，何時重見榮河圖？\r\n孫陽已作飯牛客，非子去隨牧羝奴。\r\n嗚呼！不獨馬之委，天下奇材亦如是。\r\n\r\n注:■——左「馬」右「百」\r\n\r\n\r\n盆中樹\r\n\r\n橐駝已矣樹多病，後世誰能諭官政？\r\n盤根銀節入盆盂，豈伊妡生之本性？\r\n童童結蓋擁綠雲，皮膚轉卷生蟲紋。\r\n幽人重之如重寶，置諸座右同佳賓。\r\n時時玩賞勤拂試，要做人前好顏色。\r\n自憐無路接春風，慚愧荊榛得甘澤。\r\n人言此樹受恩愛，我獨悲之受其害。\r\n既無所資無所求，何故矯為阿媚態？\r\n嗟哉木命既有虧，其所玩者何為奇？\r\n君不見石家珊瑚高且貴，今日根株在何地？\r\n又不見李家花木比異珍，於今野草秋煙昏。\r\n姚黃魏紫誇艷美，看到子孫能有幾？\r\n人生所重重有德，耳目之娛何足齒？\r\n我知萬物各有緣，胡不聽之於自然？\r\n平原太谷土無限，樗櫟能與天齊年。\r\n此樹那宜此中種，器小安能成大用？\r\n願君移向長林間，他日將來作梁棟。\r\n\r\n\r\n幽蘭詠\r\n\r\n光風吹香洗游塵，蘭花隱芳蕕笑人。\r\n翠露沉沉玉環冷，忘言坐視空山春。\r\n幾回清夢度荊楚，欲問三閭杳無所。\r\n空將幽意寄離騷，暮雲淒墮湘皋雨。\r\n古懷瀟灑千餘年，忠義漫作虛語傳。\r\n人間蜂蝶何翩翩？撫卷對花空自憐。\r\n\r\n\r\n宣和殿畫驢圖\r\n\r\n海波激撞日月動，瓊樓玉宇紅雲擁。\r\n忠良不顧社稷搖，聖明忘卻山河重。\r\n太平將軍倦戍邊，春風四海且上元。\r\n宣和殿上如市廛，黔驢直到君王前。\r\n黔驢之技止於是，君王用意徒為爾。\r\n轉頭朔漠邊塵圍，騕■驊騮盡羞死。\r\n寒冰朔雪徒步趨，當時客夢知何如？\r\n二百年後看圖畫，令人感惻長嗟吁。\r\n\r\n註：■——「衣」中加「馬」\r\n\r\n\r\n過蘭亭有感\r\n\r\n東晉風流安在哉？煙嵐漠漠山崔嵬。\r\n衰蘭無苗土花盛，長松落雪孤猿哀。\r\n滿地斜陽似無主，昏風不獨黃鸝語。\r\n當時諸子已寂寥，真本蘭亭在何許？\r\n欹簷老樹緣女蘿，崩崖斷壁青相磨。\r\n舊時觴詠行樂地，今日魚鼓瞿曇家。\r\n荒林晝靜響啄木，曲水潺潺似山哭。\r\n遊人不來芳草多，習習余風度空谷。\r\n去年載酒誦古詩，今年柱杖讀古碑。\r\n年年慷慨入清夢，何事俯仰成傷悲？\r\n故人不見天地老，千古溪山為誰好？\r\n空亭回首獨淒涼，山月無痕修竹小。\r\n\r\n\r\n有感吟\r\n\r\n昨宵風雨多，新愁亂無數。\r\n洛陽城西富貴家，舊時台榭今何處？\r\n枯籐古樹棲老烏，敗垣荒草藏狐兔。\r\n好花不見春風開，落花盡逐春風去。\r\n遊子意何如？蕩子情何訴？\r\n但見金谷流，映帶郵亭路。\r\n三月四月杜鵑啼，往來客旅心淒迷。\r\n落日淡，孤雲低。\r\n不如買取數斗酒，浩飲長歌高拍手。\r\n一醉之後吾何有？世事紛紛付芻狗。\r\n\r\n\r\n\r\n\r\n卷六補遺\r\n\r\n七言絕句\r\n\r\n\r\n\r\n素梅五十八首\r\n\r\n其一\r\n\r\n大庾嶺頭春似海，不是尋常白玉堂。\r\n昨夜護龍河上看，一天明月四簷霜。\r\n\r\n其二\r\n\r\n樹頭歷歷見明珠，底用題詩問老逋？\r\n且買金陵秋露白，小舟載月過西湖。\r\n\r\n其三\r\n\r\n江南雪消春漸回，溪東溪西梅花開。\r\n幽人作詩興不淺，時復杖藜攜酒來。\r\n\r\n其四\r\n\r\n歲寒風致少能解，野草安能識此情？\r\n春到玉堂渾不覺，清香疏影自分明。\r\n\r\n其五\r\n\r\n五雲縹緲隔蓬萊，仙子吹簫月下回。\r\n轉首不知春幾許，霜花如雪滿瑤台。\r\n\r\n其六\r\n\r\n江南十月春色早，處處梅花當水開。\r\n玉笛一聲霜不小，滿天明月鶴飛來。\r\n\r\n其七\r\n\r\n羅浮月白海無塵，玉樹瓊林處處春。\r\n半夜禹陵風雨作，屋樑飛動欲生鱗。\r\n\r\n其八\r\n\r\n夷石心腸滿面霜，歲寒吾計未全荒。\r\n相逢休問春何處，定是調羹到玉堂。\r\n\r\n其九\r\n\r\n不向羅浮問醉仙，笑呼孤鶴下吳天。\r\n春風吹散梅花雪，香滿西湖載酒船。\r\n\r\n其十\r\n\r\n玉雪玲瓏瘦影重，不同桃李媚春風。\r\n十分清致無人解，猶在舊家池館中。\r\n\r\n十一\r\n\r\n寒枝錯落凍不解，隔水清香招得來。\r\n午夜風停雪聲墮，梅花開盡不知寒。\r\n\r\n十二\r\n\r\n斷雲流水孤山路，看得春風幾樹花。\r\n騎鶴歸來城郭是，月明簫管起誰家？\r\n\r\n十三\r\n\r\n昨夜朔風吹倒人，梅花枝上十分春。\r\n老夫高臥石窗下，嬴得清香入夢頻。\r\n\r\n十四\r\n\r\n朔風吹冷過山城，巾子峰頭雪未晴。\r\n十載西湖閒客夢，夜來山月最分明。\r\n\r\n十五\r\n\r\n羅浮山下雪三尺，白玉堂前春幾分。\r\n歲晏歸來詩思好，東風吹散一溪雲。\r\n\r\n十六\r\n\r\n疏花粲粲照寒水，瑪瑙坡前春獨回。\r\n卻憶去年風雪裡，吹簫曾棹酒船來。\r\n\r\n十七\r\n\r\n天寒江國霜如雪，草木無情盡摧折。\r\n不知春意到江南，疏影橫斜半窗月。\r\n\r\n十八\r\n\r\n春風處處競繁華，桃李無言亦好花。\r\n獨有高人愛高潔，肯沖冰雪到山家。\r\n\r\n十九\r\n\r\n平生固守冰霜操，不與繁花一樣情。\r\n歲晏溪頭春意足，是誰看得最分明？\r\n\r\n二十\r\n\r\n疏籬瀟灑綠煙寒，老樹鱗皴艾葉攢。\r\n昨夜天空明月白，一枝疏影隔窗看。\r\n\r\n二一\r\n\r\n春風一笑玉無垠，雲散空窗見月痕。\r\n半夜鶴歸詩思好，清香吹滿水南軒。\r\n\r\n二二\r\n\r\n月明曾過西湖路，愛看橫枝當水斜。\r\n試問玉堂諸學士，幾時清夢到山家？\r\n\r\n二三\r\n\r\n明月滿天霜氣重，梅花風韻更清妍。\r\n鶴飛不帶簫聲遠，春過西泠第二船。\r\n\r\n二四\r\n\r\n霜花浮影月娟娟，春色無痕上畫船。\r\n轉首西湖風景異，不知誰識老逋仙？\r\n\r\n二五\r\n\r\n吹徹瑤笙鶴未還，小橋流水碧潺潺。\r\n夜深夢醒推窗看，白月無痕雪滿山。\r\n\r\n二六\r\n\r\n鵝州城東古梅樹，鱗甲滿身如老龍。\r\n冷霜極冷欺不得，春風吹作玉玲瓏。\r\n\r\n二七\r\n\r\n記得西泠春色歸，珠星璧月景離離。\r\n近來消息真堪笑，卻說梅花不要詩。\r\n\r\n二八\r\n\r\n開遍南枝又北枝，春風於我似相知。\r\n酒邊漫說羅浮夢，忘卻瑤台月下時。\r\n\r\n二九\r\n\r\n十月中原風景別，寒冰如地雪漫天。\r\n相逢盡說江南好，處處梅花壓酒船。\r\n\r\n三十\r\n\r\n溪谷冰霜春到遲，老夫長夜只吟詩。\r\n憑誰說與中朝士？此是江南第一枝。\r\n\r\n三一\r\n\r\n瑪瑙坡前春未來，幾番空棹酒船回。\r\n西湖今日清如娮，一樹梅花壓水開。\r\n\r\n三二\r\n\r\n瀟灑山林慣雪霜，不同桃李競芬芳。\r\n何緣作得春風夢？一夜吹香到玉堂。\r\n\r\n三三\r\n\r\n此心如夷蘊陽和，不得春風也自花。\r\n何自高人愛瀟灑？夜深踏雪到山家。\r\n\r\n三四\r\n\r\n夷石心腸冰雪顏，逢時亦有好花看。\r\n玉堂可有青氈舊？不畏風霜入骨寒。\r\n\r\n三五\r\n\r\n千年萬年老梅樹，三花五花無限春。\r\n不比尋常桃樹李，只將顏色媚時人。\r\n\r\n三六\r\n\r\n霜氣橫空水滿川，梅花枝上月娟娟。\r\n卻思前載孤山下，半夜吹簫上畫船。\r\n\r\n三七\r\n\r\n夜來漫踏前村雪，雪裡梅花認得真。\r\n回首中原天萬里，瓊林玉樹一般春。\r\n\r\n三八\r\n\r\n一樹橫斜白玉條，春風吹亂雪飄飄。\r\n孤山老卻林和靖，多載笙歌過六橋。\r\n\r\n三九\r\n\r\n瘦夷一枝橫照水，疏花點點耐清寒。\r\n雪晴月白孤山下，幾度清香拄杖看。\r\n\r\n四十\r\n\r\n今日開門見遠山，煉師壇下列清班。\r\n看來都是梅花樹，個個春風玉珮環。\r\n\r\n四一\r\n\r\n樹陰如屋霧如潮，淺水流花落野橋。\r\n忽憶去年秋八月，玉霄峰頂夜吹簫。\r\n\r\n四二\r\n\r\n仙子歸來夜未央，瑞香風動翠羅裳。\r\n月明無處韜清影，簫管迎春上玉堂。\r\n\r\n四三\r\n\r\n海雲初破月團團，獨鶴歸來夜未闌。\r\n一笙笙簫湖水上，玉妃無語倚闌干。\r\n\r\n四四\r\n\r\n雲間古寺陸機宅，草木蕭森鶴不來。\r\n惟有溪頭老梅樹，霜花猶是舊時開。\r\n\r\n四五\r\n\r\n三月春風吹雪消，湖南山色翠如澆。\r\n一聲羌管何人見？無數梅花落野橋。\r\n\r\n四六\r\n\r\n閒花野草斗青紅，一著冰霜掃地空。\r\n惟有老梅標致別，歲寒時節自春風。\r\n\r\n四七\r\n\r\n地老天荒盡可花，不同桃李競繁華。\r\n要知鼎鼐調羹味，須問舊時丞相家。\r\n\r\n四八\r\n\r\n和靖門前雪作堆，多年積得滿身苔。\r\n疏花個個團冰雪，羌笛吹他不下來。\r\n\r\n四九\r\n\r\n月明海底夜無煙，恰似西湖雪後天。\r\n清氣逼人禁不得，玉簫吹上大樓船。\r\n\r\n五十\r\n\r\n西湖湖上水如天，狂客長吟夜不眠\r\n騎鶴歸來清興好，梅花無影月娟娟。\r\n\r\n五一\r\n\r\n湖上無書問老逋，冰霜巖壑迥清孤。\r\n二更月出天全白，轉首春風是畫圖。\r\n\r\n五二\r\n\r\n六月一日天大熱，清風忽地過江來。\r\n濕雲挾得梅梁起，半夜飛空作怒雷。\r\n\r\n五三\r\n\r\n江北江南寒氣重，雪花如席蔽天來。\r\n五更野叟敲門報，屋外老梅連夜開。\r\n\r\n五四\r\n\r\n獨鶴高飛雪氣濃，梅煙清淺月朦朧。\r\n一聲簫管歸何處？人在瓊樓玉宇中。\r\n\r\n五五\r\n\r\n馬跡山前大樹梅，千花萬花如雪開。\r\n滿載揚州秋露白，玉簫吹過太湖來。\r\n\r\n五六\r\n\r\n冰雪林中著此身，不同桃李混芳塵。\r\n忽然一夜清香發，散作乾坤萬里春。\r\n\r\n五七\r\n\r\n黃河十月冰如地，騎馬何人說好官？\r\n老子門前三丈雪，梅花開盡不知寒。\r\n\r\n五八\r\n\r\n春風無聲海日起，梅花滿樹煙茫茫。\r\n西湖昨夜笙歌靜，相見逋仙是林中。\r\n\r\n\r\n墨梅四首\r\n\r\n其一\r\n\r\n老仙醉吸墨數鬥，吐出梅花個個真。\r\n相見草嫌顏色異，山林別是一般春。\r\n\r\n其二\r\n\r\n面皮如夷慣風霜，焉肯托根桃李場？\r\n轉首江南春似梅，一聲簫管月蒼蒼。\r\n\r\n其三\r\n\r\n我家洗硯池頭樹，個個花開淡墨痕。\r\n不要人誇好顏色，只留清氣滿乾坤。\r\n\r\n其四\r\n\r\n莫厭緇塵染素衣，山間林下自相宜。\r\n玉堂多少閒風月，老子熟眠殊不知。\r\n\r\n\r\n紅梅十九首\r\n\r\n其一\r\n\r\n夢迴詩思不可遏，赤腳溪頭夜踏冰。\r\n忽地風來明月動，彩鸞飛出碧雲層。\r\n\r\n其二\r\n\r\n顏色雖殊心不異，漫隨時俗混繁華。\r\n清香吹散乾坤外，不是尋常桃杏花。\r\n\r\n其三\r\n\r\n老梅標致何瀟灑，不與尋常草木同。\r\n可笑燕山人事別，春風只看杏花紅。\r\n\r\n其四\r\n\r\n翠華影轉宜春苑，苑裡紅梅一夜開。\r\n學士賦詩承賜宴，內官傳道首緋來。\r\n\r\n其五\r\n\r\n和羹風致誰能解？個個花開耐歲寒。\r\n五月燕山木黃落，相逢只作畫圖看。\r\n\r\n其六\r\n\r\n白日遲遲照窗戶，深院不知春幾許？\r\n紫簫聲轉香風回，隔簾踏動燕脂雨。\r\n\r\n其七\r\n\r\n十二闌干一院花，春風猶憶舊京華。\r\n翠雲不隔西湖路，夢入鹹平處士家。\r\n\r\n其八\r\n\r\n洞天窅窅無人到，白日丹光出樹林。\r\n仙子竟忘食玉法，笑迎春色綠雲陰。\r\n\r\n其九\r\n\r\n彩鳳穿花啄石苔，玉窗瓊戶紫煙開。\r\n山人不說羅浮夢，卻憶玄都觀裡來。\r\n\r\n其十\r\n\r\n桃杏漫山總粗俗，舊家池館尚春風。\r\n道人不作羅浮夢，坐看珊瑚海日紅。\r\n\r\n十一\r\n\r\n山林養得寸心丹，豈是清香不而寒？\r\n今日春風好顏色，任他自作杏花看。\r\n\r\n十二\r\n\r\n玉妃步月影毿毿，宴罷瑤池酒正酣。\r\n半夜不知香露冷，春風吹夢過江南。\r\n\r\n十三\r\n\r\n昭陽殿裡醉春風，香隔瓊簾映淺紅。\r\n翠袖擁雲扶不起，玉簫吹過小樓東。\r\n\r\n十四\r\n\r\n羅浮仙子醉春風，玉骨冰肌暈淺紅。\r\n一味清香消不盡，幾回飛夢錦雲中。\r\n\r\n十五\r\n\r\n仙子歸來逸興賒，夢中猶說舊繁華。\r\n春風轉首情何已？卻向江南認杏花。\r\n\r\n十六\r\n\r\n仙子雲中駕鶴歸，翩翩霧佩曉風吹。\r\n玉肌輕染燕脂色，恰似羅浮夜醉時。\r\n\r\n十七\r\n\r\n滿湖水色淨娟娟，正是春風二月天。\r\n醉後不知雲尺屋，燕脂飛雨墮樓船。\r\n\r\n十八\r\n\r\n玉骨清懼怯素妝，春風一醉九霞觴。\r\n綠房午夜嬌雲暖，不夢梨花夢海棠。\r\n\r\n十九\r\n\r\n昔醉西湖處士家，酒痕吹上水邊花。\r\n東風蛺蝶迷香夢，一樹珊瑚月影斜。\r\n\r\n\r\n應教題梅\r\n\r\n刺刺北風吹倒人，乾坤無處不沙塵。\r\n胡兒凍死長城下，誰信江南別有春？\r\n\r\n贈靈峰上人墨梅圖\r\n\r\n粲粲疏花照水開，不知春意幾時回。\r\n嫩雲清繞孤山路，記得短筇尋句來。\r\n\r\n題巨然畫\r\n\r\n溪山對雨起呼酒，一笑還披萬里圖。\r\n疏樹遠山秋淡薄，飄風流水盡模糊。\r\n\r\n\r\n\r\n五言絕句\r\n\r\n\r\n\r\n梅花十五首\r\n\r\n其一\r\n\r\n林下見清真，草衣如野人。\r\n開花冰雪裡，豈是不知春？\r\n\r\n其二\r\n\r\n清苦良自持，忘言養高潔。\r\n夜靜月明多，開門滿山雪。\r\n\r\n其三\r\n\r\n十月霜風寒，山木俱摧折。\r\n獨此冰玉姿，照影清溪月。\r\n\r\n其四\r\n\r\n故人江海去，相隔萬重雲。\r\n歲晚思無已，梅花可寄君。\r\n\r\n其五\r\n\r\n何處尋春信？江南路渺漫。\r\n夜深山月白，疏影隔窗看。\r\n\r\n其六\r\n\r\n老干漬清霜，寒梢掛新月。\r\n徐徐暗香來，可是春機洩？\r\n\r\n其七\r\n\r\n疏枝照清淺，一見興何饒？\r\n記得春風夜，題詩過斷橋。\r\n\r\n其八\r\n\r\n仙子步輕盈，泠泠玉珮聲。\r\n羅浮煙水遠，詩夢不勝情。\r\n\r\n其九\r\n\r\n冷艷凝輕露，清香度晚風。\r\n如何冰玉質，卻學小桃紅？\r\n\r\n其十\r\n\r\n深院春無限，香風吹綠漪。\r\n玉妃清夢醒，花雨落燕脂。\r\n\r\n十一\r\n\r\n湖上春何在？羅浮夢已空。\r\n清香入書屋，不是杏花風。\r\n\r\n十二\r\n\r\n庭院春日遲，風回翠鸞舞。\r\n誰倚玉闌干？搖動燕脂雨。\r\n\r\n十三\r\n\r\n不作桃李態，山林別是春。\r\n但令心似夷，何慮惹緇塵？\r\n\r\n十四\r\n\r\n面墨已無情，豈但心如夷？\r\n昨宵疏影橫，空山半窗月。\r\n\r\n十五\r\n\r\n明潔眾所忌，難與群芳時，\r\n懷貞歲華晚，只有天地知。\r\n\r\n\r\n題曹雲西南山水\r\n\r\n旭日耀蒼巘，翠嵐生嫩寒。\r\n幽人詩夢醒，清響得松湍。\r\n\r\n\r\n\r\n六言絕句\r\n\r\n\r\n\r\n梅花三首\r\n\r\n其一\r\n\r\n肯同凡卉爭妍？自與高人索笑。\r\n他年鼎鼐調和，不改山林節操。\r\n\r\n其二\r\n\r\n瀟灑托身溪谷，清高不染紅塵。\r\n數點幽花的礫，包藏萬斛陽春。\r\n\r\n其三\r\n\r\n不同楊柳爭妍，冷笑托根泉石。\r\n歲寒寄語高人，可問調羹消息？\r\n\r\n\r\n\r\n七言長句\r\n\r\n\r\n\r\n梅花四首\r\n\r\n其一\r\n\r\n朔風吹撼處士廬，凍雲隔月天模糊。\r\n無名草木混色界，廣平心事今何如？\r\n梅花荒涼似無主，好春不到江南土。\r\n羅浮山下蘼蕪煙，瑪瑙坡前荊棘雨。\r\n相逢可惜年少多，競賞桃李誇豪奢。\r\n老夫欲語不忍語，對梅獨坐長咨嗟。\r\n昨夜天寒孤月黑，蘆花卷風吹不得。\r\n髑髏夢老披蒙節，黃河萬里無顏色。\r\n老夫瀟灑歸巖阿，自鋤白雪栽梅花。\r\n興酣擊劍長嘯歌，不問世上官如麻。\r\n疏枝錯落花燦爛，正似推篷溪上看。\r\n凍痕不剝五更霜，蘚色猶存百年干。\r\n孤山處士詩夢寒，羅浮仙人酒興闌。\r\n天荒地老行路難，誰傳春色來人間？\r\n君不見江南物色今匪昔，大谷長林盡荊棘。\r\n歲寒何處論襟期？坐對雲山空歎息。\r\n東樓女兒白苧歌，西樓美酒喚杏花。\r\n總有高人愛高潔，踏雪誰肯來山家？\r\n老我無能慣清苦，寫梅種梅千萬樹。\r\n霜清月白夜更長，每是狂歌不歸去。\r\n只今潦倒霜■垂，世情恬淡俱忘機。\r\n讀書寫字兩眼眵，斷白搔墮隨花飛。\r\n轉首江南隔塵土，白月流光雙鶴舞。\r\n一聲羌管過南樓，夷石心腸亦淒楚。\r\n安得喚起陳雲龍？長船滿載玻璃紅。\r\n浩歌拍拍隨春風，大醉驚倒江南翁。\r\n\r\n注：■——上「髟」下「丐」\r\n\r\n其二\r\n\r\n江南十月天雨霜，人間草木不敢芳。\r\n獨有溪頭老梅樹，面皮如夷生光芒。\r\n朔風吹寒珠蕾裂，千花萬花開白雪。\r\n彷彿瑤台群玉妃，夜深下踏羅浮月。\r\n銀鐺泠然動清韻，海煙不隔羅浮信。\r\n相逢漫說歲寒盟，笑我飄流霜滿■。\r\n君家白露秋滿缸，放懷飲我千百觴。\r\n氣酣脫穎恣盤礡，拍手大叫梅花王。\r\n五更窗前博山冷，麼鳳飛鳴酒初醒。\r\n起來笑揖石丈人，門外白雲三萬頃。\r\n\r\n註：■——上「髟」下「丐」\r\n\r\n其三\r\n\r\n朔風吹寒脫繁木，石溜潺潺出空谷。\r\n荒村野店少人行，獨有寒梅照寒淥。\r\n玉質燦燦無纖埃，春風不來花自開。\r\n平生清苦能自守，焉肯改色趨樽缶？\r\n我與梅花頗同調，相見相忘時索笑。\r\n冰霜歲晚愈精神，不比繁華易凋耗。\r\n長安多少騎馬郎，尋芳競集桃李場。\r\n東家買酒西家嘗，引得世間蜂蝶忙。\r\n\r\n其四\r\n\r\n昔年曾踏西湖路，巢居閣上春無數。\r\n雪晴月白影精神，瑪瑙坡前第三樹。\r\n虯枝屈夷交碧苔，疏花暖送珍珠胎。\r\n初疑群仙下寥廓，瓊璫玉珮行瑤台。\r\n又疑幽人在空谷，滿面清霜■華綠。\r\n迎風冷笑桃杏花，紅綠紛紛太■俗。\r\n今年來看秦淮水，路隔西湖一千里。\r\n草堂上是白雲窩，夜半松風喚子起。\r\n青山隔世無游塵，雲根粉壁光如銀。\r\n長嘯一聲月入戶，孤山處士來相親。\r\n江南梅花自有主，休問當年何水部。\r\n山僧對我默無語，柏子無風墮青雨。\r\n\r\n注1：■——上「髟」下「丐」\r\n注2：■——上「分」下「鹿」\r\n\r\n\r\n題墨梅圖\r\n\r\n朔風吹寒冰作壘，梅花枝上春如海。\r\n清香散作天下春，草木無名藉光彩。\r\n長林大谷月色新，枝南枝北清無塵。\r\n廣平心事誰與論？徒以鐵石磨乾坤。\r\n歲晚燕山雲渺渺，居庸古北無人到。\r\n白草黃沙羊馬群，瓊樓玉殿煙花繞。\r\n凡桃俗李爭芬芳，只有老梅心自常。\r\n貞姿燦燦眩冰玉，正色凜凜欺風霜。\r\n轉身西泠隔煙霧，欲問逋仙杳無所。\r\n夜深湖上酒船歸，長嘯一聲雙鶴舞。\r\n\r\n\r\n題月下梅花\r\n\r\n平生愛梅頗成癖，踏雪行穿一雙屐。\r\n六花散漫飛滿空，千里萬里同一色。\r\n沖寒不畏朔風吹，乘興來此江之湄。\r\n繁花滿樹梅欲放，彷彿羅浮曾見時。\r\n南枝橫斜北枝好，北枝看過南枝老。\r\n中有一枝致奇絕，萬蕊千葩弄天巧。\r\n老夫見此喜欲顛，載酒大酌梅花仙。\r\n仙人怪我來何晚，一別已是三千年。\r\n醉來仰面臥深雪，夢扶飛瓊上天闕。\r\n酒醒起視夜何其，饑烏啼殘半江月。\r\n\r\n\r\n題畫梅\r\n\r\n君不見漢家功臣上麒麟，氣貌豈是尋常人？\r\n又不見唐家諸將圖凌煙，長劍大羽聯貂蟬。\r\n龍章終匪塵狀，虎頭乃是封侯相。\r\n我生山野無能為，學劍學書空放蕩。\r\n老來晦跡巖穴居，夢寐未形安可模？\r\n昨天冷飆動髭鬚，拄杖下山聞鷓鴣。\r\n烏巾半岸衣露肘，忘機忽落丹青手。\r\n器識可同莘野夫，孤高差擬蟠溪叟。\r\n山翁野老爭道真，松篁節操梅精神。\r\n吟風笑月意自在，只欠鹿豕來相親。\r\n江北江南競傳寫，祝君歎其才盡下。\r\n我來對面不識我，何者是真何者假？\r\n祝君放筆一大笑，不須攬鏡亦自肖。\r\n相攜且買數斗酒，坐對青山姿傾倒。\r\n明朝酒醒呼鶴歸，白雲滿地芝草肥。\r\n玉蕭吹來雨霏霏，琪花亂點春風衣。\r\n祝君許我老更奇，我老自覺頭垂絲。\r\n時與不時何以為？贈君白雪梅花枝。\r\n\r\n\r\n\r\n\r\n卷七\r\n\r\n雜文\r\n\r\n\r\n\r\n梅先生傳\r\n\r\n先生名華，字魁，不知何許人？或謂出炎帝，其先有以滋味干商高宗，乃\r\n召與語，大悅曰：「若作和羹，爾為鹽海。」因命食采於梅，賜以為氏。\r\n梅之有姓，自始。至紂時，梅伯以直言諫妲己事被醢，族遂隱。迨周有摽\r\n有始出仕，其實行著於詩，垂三十餘世。漢成帝時，梅福以文學補南昌尉\r\n，上書言朝廷事，不納，亦隱去。變姓名，為吳市門卒，雲自是子孫散處\r\n不甚顯。漢末綠林盜起，避地大林。大將軍曹操行師失道，軍士渴甚，願\r\n見梅氏。梅聚族謀曰：「老瞞垂涎漢鼎，人不韙之，吾家世清白，慎勿與\r\n語。」竟匿不出。厥後，累生葉，葉生萼，萼生蕊，蕊生華，是為先生。\r\n先生為人修潔灑落，秀外瑩中，玉立風塵，表飄飄然，真神仙中人。所居\r\n竹籬茅舍，灑如也。東西行者過其處，必徘徊指顧：「是梅先生之居，勿\r\n剪勿除，溪山風月，其與之俱乎？」先生雅與高人韻士游，徂徠十八公山\r\n陰此君輩皆歲寒友。何遜為揚州法曹掾，虛東閣，待先生。先生遇之甚厚\r\n，相對移日，留數詩而歸。唐丞相宋璟平生夷石心腸，不輕為人題品，獨\r\n為先生賦之。其見重如此。天寶大歷間，杜甫客秦山，邂逅風雪中，巡簷\r\n索笑，遂為知心，每語人：「僕在遠道，無可與人與語，得梅先生，少慰\r\n焉。」甫為一代詩宗，心所賞好，眾口翕然。於是先生之名聞天下，清江\r\n、成都、羅浮、庾嶺、孤山石亭、野橋、溪路之濱，山店、水驛、江岸之\r\n側，遇會心處，輒婆娑久之。好事者爭攀挽過其家，甚至圖寫其象（像）\r\n，朝夕瞻玩。或以油窗土屋屈致先生，將之射利，先生亦為開心吐露。人\r\n為先生歎非其所，先生曰：「苟不盤根錯節，安能以別利器？」知先生者\r\n，敬愛愈重。錢塘林逋，眉山蘇軾，鹹以詩歌美之。蓋欲以片言行者，必\r\n托先生藉口；苟非先生之為容，則語言無味。百世之下，聞其風而高之。\r\n王沂公曾居要路，持魁柄，高下人物，許在百花頭上，由是緋綠壘壘至於\r\n今不墜。先生性孤高，不喜混榮貴，以酸苦自守。忽一夕，聞高樓羌管聲\r\n，乃淒然有感：「吾不能學桃杏輩趨時，故際窮年，風饕雪虐，零落如此\r\n。奚憾焉？」嗚呼！梅自大林之後，曠數百載無聞人。由唐至宋，稍流派\r\n蕃衍，分南北兩支。世傳南暖北寒，先生蓋居於南者也。先生諸子甚多，\r\n長雲實，操行堅固，人謂有父風味，異居南京犀浦者為黃姓，其余別族具\r\n載《石湖世譜》。太史公曰：「梅先生，翩翩濁世之高士也。觀其清標雅\r\n韻，有古君子之風焉。彼華腴綺麗烏能辱之哉！以古天下人士景愛慕仰，\r\n豈虛也耶！」\r\n\r\n\r\n送僧住院\r\n\r\n愛名山入剡，便須擲夷錫高飛；傳臨濟正宗，底用著金毛大吼。佛至於今\r\n我輩何如？歎鳳凰不似鴟梟，看款段貴於騏驥。只合隨緣去住，無勞較論\r\n短長。某雪月襟懷，據天寧第一，產虎嘯風生。遊湖上二十年，到這裡張\r\n其綱紀，施於禮義。豈在大小之殊？自可等倫迥絕。光輝蓮社，振作吾宗\r\n。四時錯行，有冬有夏；日月代明，有晝有宵。草室昨夜雨初干，今日南\r\n山翠相亞。葫蘆籐上忽結甜瓜，韭菜根頭新生苦□。有樹無花，無花有果\r\n，何者是真？何者是假？草露水光，電生石火。你問何如？我道恁麼？咄\r\n！鯰魚跳上竹竿頭，胡孫睡在崩崖下，看他只是尋常惡。\r\n\r\n\r\n邵澤步渡船疏\r\n\r\n泌浦湖納百川源流，乃東南溪山之臟腑；邵澤岸通三江潮汐，入西北水道\r\n之咽喉。正當十字路頭，豈比三家村裡？往來客子，常懷不側之憂；貧賤\r\n農人，每起有餘之念。架飛梁難尋巨木，造扁舟不費多錢。富長者若用心\r\n機，小梢工何辭氣力？白浪港中平地過，底須問水淺水深；綠楊陰裡便撐\r\n來，何必論天昏天曉。\r\n\r\n\r\n\r\n\r\n卷八\r\n\r\n\r\n梅譜\r\n\r\n原始夫梅，始自花光仁老。宋朝哲宗時，僧住衡山花光寺。老僧酷愛梅，\r\n唯所居方丈室屋邊亦植數本。每逢花發時，輒床據於其下，吟詠終日，人\r\n莫能知其意。月夜未寢，見疏影橫於其紙窗，蕭然可愛，遂以筆戲摹其影\r\n。凌晨視之，殊有月夜之思，因此學畫而得其無諍三昧，名播於世。山谷\r\n道人歎之曰：「如嫩寒清曉行孤山籬落間，但只欠香耳。」士大夫有請數\r\n年而未得之者，有不求而自自者。老僧畫時必先焚香默坐，禪定意靜，就\r\n一掃而成。人或難戲之曰：「昔子猷好竹，師何僻於梅乎？」老僧正色曰\r\n：「真趣安許輕薄子所知耶？」問者悚然。老僧之所傳五六人，獨補之精\r\n通妙理，逃禪居士是也。老僧有一千二百余本傳於世，臨終作《披風洗露\r\n寄山谷》，謂之絕筆。總題上下相迎，不要齊枝，枝橫處短，扶低過後，\r\n蒼榔休惜，嫩三疊兩，折更交奇。\r\n\r\n總論初學畫時，以瓶置梅，以燈燭其影，脫其古怪，求其新意，庶可知其\r\n寫之性也。疊花如品字，發枝若羽飛，蕊須分上下，花頭見偏側。副枝如\r\n丫，有其疏密，分其大小，一左一右，則成天理。\r\n\r\n述梅妙理寫梅、作詩其來一也，名之雖異，意趣實同。古人以畫為無聲詩\r\n，詩乃有聲畫。是以畫之得意，猶詩之得句，有喜樂憂愁而得之者，有感\r\n慨憤怒而得之者，此皆出一時之興耳。畫有十三科，梅獨不在其列。所以\r\n喜樂而得之者，則枝疏而槁，花慘而寒；感慨而得之者，枝曲而勁，花逸\r\n而邁；憤怒而得之者，枝古而怪，花狂而大。此豈與眾畫類耶？有「意懶\r\n山無色，心忙水不清」之句，凡欲作畫，須寄心物外，意在筆先，正所謂\r\n有諸內必形於外矣！\r\n\r\n指法作梅意須先定，發筆如運斧，起枝處用小指按實而行，鶴膝處停筆求\r\n意，發枝處急如箭中鵠，停筆安花，勢宜品字交加，宛如鹿角，亦如虎爪\r\n，副枝處以身隨體運，如墨濃淡，求其龍鱗，分其陰陽，見其四面須要，\r\n渾如真樹。此乃用心之妙矣。\r\n\r\n論枝枝須分其偃仰，花須分其陰陽，偃如覆釜，仰如新月，一陰一陽則成\r\n花，一仰一覆則成枝。五年則有鶴膝，十年則有龍鱗。枝欲疏老，干欲清\r\n懼，曲如斗柄，勢若屈鐵，肥不擁腫，瘦不枯槁，枝須抱體，干欲隨身，\r\n梢欲混成，枝欲古意，剛柔相加，陽陽相應，始成梅矣。\r\n\r\n論花花卉之中，惟梅最終清。受天地之氣，稟霜雪之操，生於溪谷，秀於\r\n隆冬，淡然而有春色，此豈非造化私耶？然今賢士大夫詠之不足，而又畫\r\n之幽絕，故可知矣。瓣雖五出，花有八般，有正背而開，有側而綻，有倒\r\n而拆。或有謝未謝，或有色香藏白，有破萼吐心，皆出於丁點耳。丁者，\r\n謂一丁之事也；而為蒂點者，謂三點而為房。面當發其七須，背欲露其四\r\n五，萼須綴其三點，點欲生其一丁，丁欲妝其嫩枝，枝欲抱其老木，木欲\r\n點其龍鱗。欲知其古節，節欲生其鶴膝；欲畫其朽心，心欲生其蒼苔。苔\r\n欲濃，心欲靜，心雖病，意欲潤，若能先於此，後學當縱橫妙用，無施不\r\n可也。\r\n\r\n難花枝須立其意老，花須成其意逸，逸且欲花真，花真如楷字。影發七須\r\n，其中者一，欲長外傍，欲短中長，生於花心，食之味酸，乃結子之須，\r\n其中者一，欲長外傍，欲短中長，生於花心，食之味酸，乃結子之須也；\r\n側短者出於花側，食之味甜，放香之心也。人或難之曰：「梅之須，不下\r\n數十莖，今只畫七棘，何也？」對曰：「六出、四出謂之棘梅，乃村野山\r\n中生之，或木之受氣不清而然。獨五出者，稟沖和之氣，有自然之理，故\r\n畫之。」難者駭然曰：「信公不謬矣。」\r\n\r\n論梅花光之花，其蕊須丁點端楷，丁欲長而點欲小，須欲堅，萼欲偏，枝\r\n不可獨發，花不可亂生，多而不繁，少而不疏。枝槁則欲意潤，枝曲則欲\r\n意老。花必須相向，枝必須相依。其心欲緩，手欲速，墨欲淡，筆欲潤。\r\n蕊欲圓而不類古，枝欲瘦而不類桃，似竹之清，如松之秀而成梅。\r\n\r\n口訣傳梅口訣，性本天然。筆有石力，去莫遲延，蘸墨淡薄，不許再填，\r\n起筆放逸，曲怪如顛，仰如新月，曲如弓彎，轉如曲肘，而縱似箭，連老\r\n若龍，角嫩似釣，竿枯似丁，折條似直弦，枝如鐵戟，花無十全，弓梢鹿\r\n角，助條忌繁，勢體自在，花大如錢，鬧處莫鬧，閒處莫閒，嫩如鼠尾，\r\n分新舊年，氣條無萼，助條指天，枯無重眼，一刺一連，枝無重犯，須分\r\n後先，花心錢眼，須似龍髯，花有六六，反側正偏，傾仰覆謝，獨春朝元\r\n，大放小放，吐雨含煙，小偏大偏，傲雪愁煙，羞窩背發，先春狀元，如\r\n愁似語，吸露啼煙，骷髏帶露，左偏右偏，離披雙背，帶雪愁嵐，弄晴蘸\r\n水，橫暖江寒，椒包蓓蕾，蕊綴珠圓，正萼五點，背蕊一圈，若作其蒂，\r\n如蠶吐綿，正須挑七，一須爭先，吐三背四，過則為愆，適無畫意，筆法\r\n精妍，須擇智者，輕不可傳。\r\n\r\n論梅之病碎枝繁雜，起筆大顛，交枝無意，嫩梢十字，弓勢不成，梢無鹿\r\n角，陰陽不分，嫩梢多刺，枝無條理，則花無次序，貫枝重疊，老嫩有花\r\n，節如蒼眼，刺無副筆，重枝過節，枝無重輕，氣條有花，挑心卷雜，正\r\n背大小，雪雨花新，梢同一體，去筆再填，梢如死蛇，寫景無意。\r\n\r\n續論梅之病三十六事起筆大顛，交枝無意，梢無鼠尾，枯有重眼，屈曲重\r\n疊，不分陰陽，枝無變態，老處無所，當閒卻閒，從枝交雜，身無輕重，\r\n枝老卻繁，氣條包椒，椒嫩梢多刺，花盛不落，繁無正背，梢重根輕，身\r\n無神氣，丁勢不分，鹿角枯槁，起條英蕊繁勝，刺無副筆，花無肥瘦，枝\r\n不抱體，後梢過前，梢條同體，花無四面，嫩梢雙花，枝嫩垂地，老嫩挑\r\n心，繁卷停筆，竹節下筆再填，不量地步，寫景無景，枝梢十字。若能知\r\n病，何患不造其域？\r\n\r\n墨梅指論古今愛梅君子，與寫真為花，傳神自出一家，非入畫科，名曰戲\r\n墨。發墨成形，動之於興，得之於心，應之於手，方成梅格。如在竹籬茅\r\n舍間，江上溪橋畔，山巔水涯，只欠香耳。但要觀之，不足詠之，不足精\r\n神，瀟灑出世塵俗，此梅之得意入神，非賢士大夫，孰能至此哉？後學知\r\n此趣者不可輕洩，須欲得其人，則可令夫寫梅。為梅修史，為花傳神，當\r\n先觀地勢，次擇中書紙墨，然後試墨濃淡，掃枝分干，緊捻三指，全憑小\r\n指推移上下。筆法自大至小，頭不可塵，各分濃淡，老乾枯健，嫩梢瀟灑\r\n。亦須氣象清致，梅干不老，便同桃李，老干帶濃，多枯節眼，就節分梢\r\n，嫩枝帶淡，無十分妝點。老干苔蘚，枝無十字，若到十字交加處，便須\r\n用花蕊遮藏。枝分女字，梢多向上生，少向下生，所謂：「嫩梢如發箭，\r\n花心似虎須」。根無氣條，條無花丸，老干嫩條，濃淡精神，筆法不弱，\r\n此寫梅之逼真也。夫梢有弓梢、鹿角、斗柄、鼠尾、鶴膝、海棠、鷹爪、\r\n荊棘等梢勢。要摻先俱分左右，且如弓梢斜上，橫來一梢謂之弦梢，兩邊\r\n小梢謂之箭，此弓梢也。鹿角，朝上多用梢干相朝是也。蜂腰，梢頭尾分\r\n枝是也。鶴膝，梢一上一下是也，翹空而發是也。斗丙，梢象斗發，枝多\r\n向左邊是也。鼠尾，斜上發枝，垂下帶直是也。鷹爪，梢乃短梢，就曲分\r\n枝是也。海棠，無。荊刺，梢無萼。其余小梢，視一時之興，自有妙處，\r\n不能備述也。花開五出，各以名興：萌芽、柳眼、麥眼、椒眼、蝦眼、蓓\r\n蕾。正為古老，背為枯髏、髑髏、孩兒頭、女子面、丫頭、鹿唇、兔唇、\r\n傀儡、蜂兒、蝴蝶、仙人捧鏡、狀元結巾、浥露、頂雪、吹香。正背偏則\r\n向陽正半，半背正偏，陰陽臨風，側向照水，粉蕊弄香，攢三簇四，或上\r\n或下，正開花蕊，各須分曉，繁而不亂，有前有後。此述梅之真趣盡矣，\r\n後學君子當熟玩之，何患不成縱橫自然？故述此以助好事者雲。\r\n\r\n掃梅十要一要得意下筆，二要水墨濃淡，三要枝分左右，四要橫斜上下，\r\n五要老嫩相兼，六要下筆不填，七要有花無花，八要花分疏密，九要枝分\r\n女字，十要十字藏花。\r\n\r\n\r\n\r\n\r\n卷九\r\n\r\n附錄\r\n\r\n\r\n\r\n欽定四庫全書提要\r\n\r\n臣等謹案：《竹齋集》三卷，《續集》一卷，明王冕撰。冕，字仲章，《\r\n續高士傳》作字元肅，諸暨人。本農家子，家貧，依沙門以居，夜潛坐佛\r\n膝上映火讀書，後受業於安陽韓性，遂傳其學。然行多詭激，頗近於狂。\r\n著作郎李孝光、秘書卿泰哈布哈皆嘗薦於朝。知元室將亂，辭不就。明太\r\n祖下婺州，聞其名，物色得之，授諮議參軍，未幾卒。宋濂為作傳，載《\r\n潛溪集》，敘其始末甚備。《續高士傳》以為太祖欲授以參軍，一夕卒。\r\n《浙江通志》據以列入「隱逸傳」。舊本亦題為元人，非其實矣。詩集三\r\n卷，其子周所輯，劉基序之。續集詩及雜文一卷，又附錄呂升所為王周行\r\n狀，則冕女孫之駱居敬所輯。冕天才縱逸，其詩多排憂遒性之氣，不可拘\r\n以常格。然高視闊步，落落獨行，無楊維楨等詭俊纖仄之習，在元明之間\r\n，要為作者。集中無絕句，惟畫梅乃以絕句題之。續集所收皆自題畫梅詩\r\n也。乾隆四十六年正月恭校上。\r\n\r\n\r\n\r\n竹齋集原序\r\n\r\n予在杭時，聞會稽王元章善為詩，士大夫之工詩者多稱道之，恨不能識也\r\n。至正甲午，盜起甌括間，予避地至會稽，始得盡觀元章所為詩。蓋直而\r\n不絞，質而不俚，豪而不誕，奇而不怪，博而不濫，有忠君愛民之情、去\r\n惡拔邪之志，懇懇悃悃見於詞意之表，非徒作也。因大敬焉。或語予曰：\r\n「詩貴自適而好為論刺，無乃不可乎？」予應之曰：「詩何為而作邪？《\r\n虞書》曰：詩言志。卜子夏曰：詩者，志之所之也。上以風化下，下以風\r\n刺上，王文而譎諫，言之者罪，聞之者足以戒。詩果何為而作邪？周天子\r\n五年之巡狩，命太師陳書以觀國風。使為詩者，俱為清虛浮靡，以吟鶯花\r\n詠月露而無關於世事，王者當何所取以觀之哉？《詩三百篇，惟《頌》為\r\n宗朝樂章，故有美而無刺，二《雅》為公卿大夫之言，而《國風》多出於\r\n草茅閭巷賤夫怨女之口，鹹采錄而不遺也。變風變雅大抵多於論刺，至有\r\n直舉其事，斥其人而明言之者，節《南山》、《十月之交》之類是也。使\r\n其有訕上之嫌，仲尼不當存之。以為訓後世之論，去取乃不以聖人為軌範\r\n，而自私以為好惡難可以言詩也已。」「《商書》曰：惟口起羞。昔蘇公\r\n以謗詩速獄，播斥海外，不可以不戒也。」曰：「孔子曰：邦有道，危言\r\n危行；邦無道，危行言孫。故堯有誹謗之木而秦有偶語之戮，亂世之所與\r\n也。得言而不言，是土瓦木石之徒也。王子聖明之時，而敢違孔子之訓，\r\n而自比於土瓦木石也耶？」括蒼劉基伯溫序。\r\n\r\n\r\n\r\n竹齋集傳\r\n\r\n王冕者，諸暨人。七八歲時，父命牧牛壟上，竊入學捨，聽諸生誦書，聽\r\n已輒默記。暮歸，忘其牛，來責蹊田。父怒撻之，已而復如初。母曰：「\r\n兒癡如此，曷不聽其所為？」冕因去，依僧寺以居，夜潛出，坐佛膝上，\r\n執策映長明燈讀之，琅琅達旦。佛像多土偶，獰惡可怖，冕小兒恬蒼若不\r\n見。安陽韓性聞而異之，錄為弟子。學，遂為通儒。性卒，門人事冕如事\r\n性。時冕父已卒，即迎母入粵城就養。久之，母思還故里。冕買白牛駕母\r\n車，自被古冠服隨車後。鄉里小兒競遮道訕笑，冕亦笑。著作郎李孝光數\r\n薦之府吏。冕詈曰：「吾有田可耕，有書可讀，肯朝夕抱案立庭下，備奴\r\n使哉？」每居小樓上，客至，僮入報，命之登乃登。部使者行郡，坐馬上\r\n求見，拒之去。去不百步，冕倚樓長嘯，使者聞之慚。冕屢應進士舉不中\r\n，歎曰：「此童子羞為者，吾可溺是哉？」竟棄去，買舟下東吳，渡大江\r\n入淮楚，歷覽名山川。或遇奇才俠客談古豪傑事，即呼酒共飲，慷慨悲吟\r\n，人斥為狂奴。北遊大都，館秘書卿泰哈布哈家，薦以館職。冕曰：「公\r\n誠愚人哉！不滿十年，此中狐兔游矣。何以祿仕為？」即日將南轅。會其\r\n友武林盧生死灤陽，唯兩女一童留燕，悵悵無所依。冕知之，不千里走灤\r\n陽，取生遺骨，且挈二女還生家。冕即歸粵，復大言天下將亂。時海內無\r\n事，或斥冕為妄。冕曰「妄人非我，誰當為妄哉？」乃攜妻孥隱於九里山\r\n，種豆頃畝，粟倍之，種梅花千樹，桃杏居其半，芋一區，薤韭各百本，\r\n引水為池，種魚千餘頭，結茅廬三間，自題為梅花屋。嘗仿《周禮》著書\r\n一卷，坐臥自隨，秘不使人觀。更深人寂，輒挑燈朗誦，既而撫卷曰：「\r\n吾未即死，持此以遇明主，伊呂事業不難致也。」當風日佳時，操觚賦詩\r\n，千百言不休，皆鵬騫海怒，讀者毛發為聳。人至不為賓主禮，清談竟日\r\n不倦。食至輒食，都不必辭謝。善畫梅，不減楊補之，求者肩背相望，以\r\n僧幅短長為得米之差。人譏之，冕曰：「吾藉是以養口體，豈好為人家作\r\n畫師哉？」未幾而汝穎兵起，一如冕言。皇帝取婺州，將攻粵，物色得冕\r\n，置幕府，授以諮議參軍，一夕以病死。冕狀貌魁偉，美鬚髯，磊落有大\r\n志，不得少試以死，君子惜之。史官曰：「予見孟寀言：『粵有狂生，當\r\n天大雪，赤足上潛岳峰，四顧大呼曰：「遍天地間，皆白玉合成，使人心\r\n膽澄澈，便俗仙去。」及入城，戴大帽如簁，穿曳地■，翩翩行兩袂軒翥\r\n，嘩笑溢市中。余甚疑其人，訪識者問之，即冕也。』」冕真狂士哉！馬\r\n不覂駕，不足以見其奇才，冕亦類是夫？金華宋濂撰。\r\n\r\n注：■——「衣」中加「回」\r\n\r\n\r\n\r\n故山樵王先生行狀\r\n\r\n山樵諱周，字師文。其先關西人，系出猛之後。十世祖德元仕宋，官至清\r\n遠軍節度使。靖康播遷，留守建康，移鎮浙東。未幾，仍守建康，策勳追\r\n贈太師威定公。威定之子諱琪，閬州觀察使，廟賜忠節偕武節大夫，第三\r\n子也；第八子某諸軍統制教練使，居諸暨，敕葬長寧小溪山，是為諸暨初\r\n遷之祖。孫文炳割田園山業頃畝，凡若干資之慈光梵剎香火焚修。族屬蕃\r\n衍，世有聞人。曾大父來清白傳家，隱居善積。多聞考山農先生，性資豪\r\n邁，馳聲區宇間。山樵幼穎悟，六歲通《論語》、《孝經》大義。少長，\r\n過目即成誦。侍父山農先生經涉河山之美，迨乎文物之盛，充廣心志，造\r\n詣益深。至正甲午來，元運日促，移家九里山中，種蒔梅竹從容。後先國\r\n朝兵下衢婺，山農建長策，期至太平，天競奪其算。區宇再造，既述職，\r\n方肇修先緒。占籍會稽，簞瓢陋巷，人不堪處。賡歌擊節，其樂也愉愉。\r\n數奇借寡盤，達生自分，寫梅師法，家傳溪橋斷岸老干疏花。吟嘯盤礡，\r\n顧瞻忘返，人目其迂，落筆伸紙，神領意會，不知生意自毫端出。迄今世\r\n家蓄名畫，購之有不可得，殆若古今。治忽山川，經由辭藻，賡唱扣之，\r\n若河決，若燭照，赫如前日事。論辨精剴，人無一辭可更學宮，鄉飲推讓\r\n，賓席士類耆儒尊仰。郡守以下，風采景慕，禮遇接見，優加作作。尚平\r\n淡，直而婉，簡而奧。稿藏於家，平生清淡，自將觀化之日，口占一絕云\r\n：「清風明月今宵好，相伴逋仙老鶴閒。」瞑然而逝。其孤昭念塚上未有\r\n石介，姻友駱氏則民行實為請。余家居連閭巷，山樵為執友，行次感舊懷\r\n今。論次有自山樵，生於元至正乙亥秋七月二十二日，卒於永樂丁亥正月\r\n十三日，以疾終於正寢，壽七十有三。配周氏，世家蕭邑，鄉曰昭鴻，有\r\n賢行，先卒。子男即昭，孫男長璵任建寧府學訓導，次驥、騏、驎、驌。\r\n孫女永貞，適諸暨駱大年孫曾繩。繩家學源源，習熟葬用，明年夏四月二\r\n十一日，卜地鄉香爐山之原配周氏合祔。嗚呼！山樵君子儒也。厄窮而守\r\n益，至持操而志益充。衣冠偉望，處鄉里恂恂然，遵養時，晦不伎不求人\r\n，孰不為致重乎？立言君子揭銘摛光，導揚潛德，納諸玄堂，庶傳永久。\r\n六大理左少卿致仕山陰呂升狀。\r\n\r\n\r\n\r\n書竹齋先生詩集後\r\n\r\n竹齋先生詩集者，諸暨駱稱大年之所彙萃者也。先生世諸暨人，名冕，字\r\n元章，竹齋其別號，豪放不羈士也。其為人概具學士，宋公所撰《王冕傳\r\n》謂：「馬不覂駕，不足以見其奇才。」冕亦類是。夫予又聞之先生善寫\r\n梅，自成一家，其法則出入楊無咎。平生愛讀《周禮》，探其微，嘗著書\r\n一卷曰：「吾不死持此遇明主，伊呂事業不難致也。」值元季，視時政不\r\n綱，負氣懷憤，則出言無所顧忌，率多譏刺其任事之人，致人目之為狂。\r\n豈真狂者哉？走四方，其足跡殆半天下，志無所遂。迨謁太祖，高皇帝於\r\n金華與語，頗合，獲留餉午。具惟飯一盂，蔬一盤。先生且談且食盡，飽\r\n乃已拜。上喜曰：「先生能首粗糲如是，可與共大事。」即授以諮議參軍\r\n。未幾，遘疾遽亡。知之者，謂使天假之以年，其樹功烈當不在元勳之下\r\n。是知其詩為先生余事耳，況其大篇短章，豪雄俊偉，汪洋浩翰，酷似其\r\n為人。故誠意伯劉公嘗序其集曰：「其言有忠君愛民之情、去惡拔邪之志\r\n，懇懇悃悃見於詞意之表。」誠得先生之心者也。其集甚富，借厄兵燹不\r\n全。其今大年所集，僅能收拾於煨燼殘缺之餘，蓋千百而什一也。是則先\r\n生之手澤尚存，亦可謂之不死矣。大年實先生之曾孫婿，端願謹愨，有文\r\n有藝。子三人，居安、居敬、居恭，亦讀書尚禮。稱其家兒談者，謂其父\r\n子所得皆出於尊人溪園先生之教。溪園今年幾九十，駕厚君子，博學能文\r\n。嘗出粟助有司販恤貧困，奉璽書旌為義民。以彙萃是集，不沒先生之善\r\n而觀，亦駱氏義舉之一端雲。溪園名象賢，字則民，故並識之。資善大夫\r\n南京吏部尚書致仕蕭山魏驥書。\r\n\r\n\r\n\r\n書竹齋先生詩集卷後\r\n\r\n是集之傳， 實先生曾孫婿駱大年之所自也。大年端介願愨，儒 素自居，\r\n雲棲乃別號。婦王，字永貞，從大父山樵翁，笄而命之，壺彝素率，配德\r\n警誡無違。子三人，長居安，次居敬、居恭，閑習詩禮，雍雍氣誼之間，\r\n居敬梅之墨妙亦精。其尊人溪園先生博學，擅古文辭，山樵為忘年交，遺\r\n稿刊刻，深切於衷。溪園嘗輸粟貸貧民，奉旨以義民旌淑預光祿酒撰，采\r\n輯《諸暨志》，工費毋溷於人，書成大家。費見具膻醴，悉拒絕之，狷介\r\n若是，非義而何逮？若婦王保佑其家世，其竹齋遺稿，輔相克觀，厥成行\r\n，無攸遂，賓敬有儀重，山樵十年乃字之得人。竹齋襟懷曠絕，矯時慢物\r\n，嘗曰：「士生天地間，苟不以道德功名顯，亦當文翰傳後。何得生無益\r\n而歿無聞焉？」諸孫武昭克能，佩服斯訓，凡諸述作，無不記憶叩之，朗\r\n然成誦，慨古懷今，蕭然吟詠，自若明日，鐺無粟煮，不暇論事，殊世異\r\n幾。及百年，雲棲相謂興起，休烈導揚，篇簡具載，刊置九原可作，平生\r\n志願酬矣。懲勸風刺，措諸言辭之表，人得而見矣。詩凡三卷，弁諸首簡\r\n，誠意伯青田劉公基出處詳悉，並載太史，金華宋公濂訓導，諸暨張公辰\r\n傳中。予也與王氏居連里巷，山樵為執友，行侍席聽講常多，重以溪園文\r\n學交好。斷金之誼，姻親之往來，詳於見聞，高山仰止，書成渙乎一新。\r\n因不辭而書之詩曰：「心乎，愛矣，遐不謂矣，其斯之謂爭？」景泰七年\r\n歲在丙子二月既望郡人白圭書。\r\n\r\n\r\n\r\n竹齋集序（一）\r\n\r\n乾隆壬寅之秋，予客杭，寓居姚園寺巷姚氏之雙清軒，與鮑子以文相往來\r\n。一日，讀元人詩而鮑子適至，因語之曰：「吾鄉楊鐵崖、王山農二公，\r\n詩文甲於元代而集鮮完本，君家饒秘笈，盍以其全者示我乎？」鮑子曰：\r\n「具有之王一而楊七，皆足本也，子欲見之夫？何吝？」予躍然起曰：「\r\n此事懷之久矣！君果以足本相假，當謀之邑中，合眾力為重梓焉。」鮑子\r\n許諾且從而縱恿之。是夕酒酣，予濡筆作征刻啟稿一通，凡數百言，方欲\r\n舉，行為友人牽率入閩，事遂寢。\r\n\r\n越十有六年，為嘉慶丁巳，與王君柱公晤言及之。君大喜曰：「不才亦懷\r\n之數年，鮑氏本近已借錄，藏筐中，正欲待先生為提唱耳？」即持啟稿去\r\n，鍥而傳佈之，然同人應之者尚少。逾年自客所歸，有告者曰：「柱公刻\r\n《竹齋集》將竣事。」予心喜之而末遽信也。今七月之二十有二日，既人\r\n定矣，有叩門送書者自城中來。啟視之，則煥然《竹齋》新刻也，為之狂\r\n喜。時秋暑方盛，簧燈而疾讀之，不自知蚊蠛之刺膚與沾汗之流足也。柱\r\n公書來，屬於覆校。為考定偽謬數十字，題四詩於卷，以復之。近又力督\r\n為序，予告以山農先生之為人與其詩，有劉文成公序，知之深論之當，予\r\n何人，敢復贅為辭不獲命，姑追述其刻書之緣起如此。噫！是役也，雖\r\n發端於予，而勞勞奔走，力與願違。今得山農後裔剞劂告備，誠為可幸矣\r\n！然而萍蓬流轉之身無風竅唱和之實，斯幸也！適足以為愧也。柱公方切\r\n切焉為鐵崖七集呼將伯，吾知自今以往，人皆感柱公之用心，慕表章前哲\r\n之盛舉，山鳴而鐘應，磁引而鐵隨，必能刻期集事。予又將轉愧而為幸，\r\n且得藉手以告成事於鮑子，其為幸更何如也！嘉慶四年己未八月中秋日同\r\n裡後學郭毓書\r\n\r\n\r\n竹齋集序（二）\r\n\r\n嘗讀詩至元之季， 世得二人焉，一曰席帽山人王逢，一曰煮石 山農王冕\r\n。是二人者，其姓氏同，其遭時不偶，遁跡山野，卒至播遷，淪落以死，\r\n亦無不同。至其為詩，則又各抒性靈，感時紀事，以陶寫其磊落抑塞之氣\r\n，而不為元時習尚所囿，皆豪傑之士也！余嘗客澄江，過逢之黃山故里，\r\n訪其遺詩，得《梧溪集》而誦之。及歸，而求王冕所著《竹齋集》不可得\r\n。後聞越中駱氏家有藏本，倩友人訪之，亦不見寄，竊歎古人著作或抑於\r\n一時，必歷久而始傳，或傳矣而末廣，必更閱百餘年而始克廣其傳，此蓋\r\n有數焉。今駱氏既有藏本，其精神意氣之所注，郁積而不可遏，則必有好\r\n古之士，為之抉幽剔隱，出其書而傳播之。譬之金玉，沈埋土中雖干百年\r\n而必發，又安見《竹齋》一集之終於淪沒乎？\r\n\r\n諸暨王君柱公，好古者也，因購書僑居於杭。一日，過余抱山堂，手一編\r\n請曰：「此予家遠祖《竹齋集》也，訪求數載，今得駱氏本於鮑氏知不足\r\n齋，然中多魯魚亥豕之訛，幸為我勘校編次之，且乞一言棄其首，將付之\r\n梓人，以傳世焉。」余欣然應命曰：「此吾二十年前所遍覓而不可得者，\r\n不謂今始得之，且得之於元章之後裔。」噫，奇矣！以此見古今人雖不相\r\n及，而詩文之傳每曠世相感。元章之歿，去今四五百年矣，其詩篇散佚，\r\n初賴駱氏之收輯，後得顧俠君之選存，此皆相感於不自知者，況居其裡同\r\n其族如王君者乎？宜其倦倦於心而必思表見於世也。余嘉王君好古不沒其\r\n先世之遺文，而並望其覓《梧溪集》而刊之，合為元季王氏兩布衣詩，是\r\n則余之願也夫。嘉慶三年歲次戊午十月朔日錢塘朱彭書於鐵崖之抱山堂。\r\n\r\n\r\n\r\n煮石山農王冕\r\n\r\n冕字元章，諸暨田家子也。父命牧牛，冕放牛隴上，潛入塾聽村童誦書。\r\n暮亡其牛，父怒撻之。他日依僧寺，夜坐佛膝，映長明燈讀書。安陽韓性\r\n異而教之，遂通《春秋》。嘗一試進士舉不第，即焚所為文，讀古兵法，\r\n著高簷帽，衣綠蓑衣，攝長齒屐，擊木劍，或騎牛行市中，鄉里小兒皆詘\r\n笑，冕弗顧也。嘗北遊燕都，泰不華薦以館職，冕曰：「不滿十年，此中\r\n狐兔游矣，何以祿為？」冕工於畫梅，以胭脂作沒骨體。燕京貴人爭求畫\r\n，乃以一幅張壁間，題詩其上曰：「疏花個個團冰玉，羌笛吹他不下來。\r\n」或以為刺時，欲執之。冕覺後亟歸，隱會稽之九里山，自號「煮石山農\r\n」。命其居曰「竹齋」，題其舟曰「浮萍軒」，自放鑒湖之曲。賦詩輒千\r\n百言，鵬騫海怒，讀者毛發為聳。明太祖既取婺州，遣胡大海攻紹興，屯\r\n兵九里山。大海延冕問策，冕曰：「越人秉義，不可以犯。若為義，誰敢\r\n不服；若為非義，誰則非敵。」明日疾，遂不起。宋文憲公就濂作《王冕\r\n傳》，言太祖取婺州，將攻越， 物色得冕， 置幕府，授以諮議參軍，一\r\n夕以病死。秀水朱檢討彝尊曰：「冕為元季逸民，自宋文憲傳出，世皆以\r\n參軍目之，冕亦何嘗一日參軍事哉？讀徐顯《裨史集傳》，冕蓋不降其志\r\n以死者也。」向來選本，俱編元章入明詩，茲特援朱檢討之言以正之，使\r\n後之君子得以考焉。顧嗣立《元詩選•二集•竹齋集》\r\n\r\n\r\n\r\n明史•王冕傳\r\n\r\n王冕，字元章，諸暨人。幼貧，父使牧牛，竊入學捨，聽諸生誦書，暮乃\r\n返，亡其牛。父怒撻之，已而復然。母曰：「兒癡如此，曷不聽其所為？\r\n」冕因去依僧寺，夜坐佛膝上，映長明燈讀書。會稽韓性聞而異之，錄為\r\n弟子，遂稱通儒。性卒，門人事冕如事性。屢應舉不中，棄去，北遊燕都\r\n，客秘書卿泰不花家。擬以館職薦，力辭不就。既歸，每大言天下將亂，\r\n攜妻孥隱九里山，樹梅千株，桃杏半之，自號「梅花屋主」。善畫梅，求\r\n者踵至，以幅長短為得米之差。嘗仿《周官》著書一卷，曰：「持此遇明\r\n主，伊、呂事業不難致也。」太祖下婺州，物色得之，置幕府，授諮議參\r\n軍，一夕病卒。",
  "language": "zh",
  "downloadCount": 3851,
  "subjects": [],
  "lastUpdated": "2026-01-14T00:18:35.428Z",
  "sourceUrl": "https://www.gutenberg.org/ebooks/7221"
}