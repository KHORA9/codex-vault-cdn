{
  "id": "195042",
  "title": "冊府元龜/卷1000",
  "author": "Wikisource Contributors",
  "excerpt": "疆盛\n\n\n序\n夫中邦任土，猶申畫於要荒絕域，殊風固靡，通於正朔，是故髽首雕題之客，韋韝卉服之民，舞幹之君，不加之以文教，統弧之後，不董之以武威，故能蕃育窮陬，延祚長世，乘時射利，侵侮外，陲安忍，阻兵吞噬同類，雖蛇豕薦食以兇器為令，圖然夷狄有君，固先儒之深恥也。\n\n\n西羌無弋曾孫忍\n西羌無弋曾孫忍，當秦獻公初立，欲復繆公之跡，兵臨渭首，滅狄䝠（䝠音丸）戎，忍季父卬畏秦之威，將其眾種附落而南出賜支河曲。自後忍及弟舞獨留湟中，並多娶妻婦。忍生九子，為九種。舞生十七子，為十七種。羌之興盛從此起矣。及忍子研立時，秦孝公雄強，威服羌戎。孝公使太子駟率戎狄九十二國朝周顯王。研至豪健，故羌中號其後研種。及秦...",
  "category": "history",
  "content": "\n疆盛\n\n\n序\n夫中邦任土，猶申畫於要荒絕域，殊風固靡，通於正朔，是故髽首雕題之客，韋韝卉服之民，舞幹之君，不加之以文教，統弧之後，不董之以武威，故能蕃育窮陬，延祚長世，乘時射利，侵侮外，陲安忍，阻兵吞噬同類，雖蛇豕薦食以兇器為令，圖然夷狄有君，固先儒之深恥也。\n\n\n西羌無弋曾孫忍\n西羌無弋曾孫忍，當秦獻公初立，欲復繆公之跡，兵臨渭首，滅狄䝠（䝠音丸）戎，忍季父卬畏秦之威，將其眾種附落而南出賜支河曲。自後忍及弟舞獨留湟中，並多娶妻婦。忍生九子，為九種。舞生十七子，為十七種。羌之興盛從此起矣。及忍子研立時，秦孝公雄強，威服羌戎。孝公使太子駟率戎狄九十二國朝周顯王。研至豪健，故羌中號其後研種。及秦始皇時，務並六國，以諸侯為事，兵不西行，故種人得以蕃息。\n\n\n漢匈奴冒頓單于\n漢匈奴冒頓單于襲滅東胡王，虜其民眾畜產，既歸，西擊走月氐，南並樓煩、白羊河南王（二王之居在河南），悉復收秦所使蒙恬所奪匈奴地者，與漢關故河南塞，至朝那、膚施（朝那屬安定，膚施屬上郡），遂侵燕代。是時，漢方與項羽相距，中國罷於兵革（罷讀曰疲），以故冒頓得自疆，控弦之士三十餘萬（控引控弦言能引弓）。自淳維以至頭曼千有餘歲，時大時小，別散分離尚矣（尚久遠）。其世傳不可得而次，然至冒頓而匈奴最彊大，盡服從北夷，而南與諸夏為敵國。後北復渾窳、屈射、丁零、隔昆龍、新䔣之國（五小國也。渾音胡昆切，窳音弋主切，䔣音犁），於是匈奴貴人大臣皆服以冒頓為賢。是時，漢初定，徙韓王信於代郡馬邑。匈奴大攻圍馬邑，韓王信降匈奴。匈奴得信，因引兵南踰句注，攻太原，至晉陽下，高帝自將兵往擊之。高帝至平城，冒頓縱精兵三十餘萬，圍高帝於白登七日。\n\n\n匈奴烏維單于子詹\n匈奴烏維單于子詹，武帝元封六年立，年少，號兒單于。益西北，左方兵直雲中，右方兵直酒泉墩煌。\n\n\n朝鮮王衛滿\n朝鮮王衛滿，初，聚亡命千餘人東走，出塞渡淇水，屬真番、朝鮮蠻夷。會孝惠高后，天下初定，遼東太守即約滿為外臣，保塞外蠻夷，毋使盜邊，蠻夷君長欲入見天子，勿得禁止。以聞，帝許之，以故滿得以兵威財物侵降其旁小邑。真番、臨屯皆來服屬，方數千里。\n\n\n安息國王治番兜\n安息國王治番兜（番音盤），其屬大小數百城，地方數千里，最大國也。武帝始遣至安息，王令將二萬騎迎於東界。東界去王都數千里，行比至，過數十城，人民相屬（屬聯也。音之欲切）。\n\n\n烏孫國大昆彌\n烏孫國大昆彌，國多馬，富人至四五千疋，最為彊國。故服匈奴（故謂舊時也。服屬於匈奴也。），後盛大，取羈屬，不肯往朝會（言才羈縻屬之而已）。\n\n\n大月氏國\n大月氏國，治藍氏城，控弦十餘萬。故彊，輕匈奴，及為匈奴所滅，遂分為五部翖侯（翖即翕字）。後百餘歲，貴霜翖侯邱就郤攻滅四翕侯，自立為王，國號貴霜。王侵安息取高附地。又滅濮達、罽賓，悉有其國。邱就郤年八十餘，死。子閻膏珍代為王，復滅天竺，置將一人監領之。月氏自此之後最為富盛，諸國稱之皆曰：「貴霜王」，漢本其故號言「大月氏」云。\n\n\n莎車國\n莎車國，王治莎車城。及宣成王康死，弟賢代立。詐稱大都護，移書諸國，諸國悉服屬焉，號賢為單于。賢浸以驕橫，重求賦稅，數攻龜茲諸國，諸國愁懼。\n\n\n後漢武陵蠻夷\n後漢武陵蠻夷，光武中興之際最為盛。\n\n\n燒當羌滇吾\n燒當羌滇吾附落中元中轉盛，常雄諸羌。每欲侵邊者，滇吾轉教以方略，為其渠帥。\n\n\n于闐王\n于闐王，明帝永平中始盛，從精絕至疏勒十三國皆服從。而鄯善王亦始彊盛，自是，南道自蔥嶺以東唯此二國為大。\n\n\n先零別種滇零與諸種\n先零別種滇零與諸種，安帝永初元年，大為寇掠。遣車騎將軍鄧騭、征西校尉任尚擊之。騭、尚軍大敗。於是滇零等自稱天子，於北地招集武都、參狼、上郡、西河諸種，眾遂大盛。東犯趙、魏，南入益州，殺漢中太守董炳，遂冠鈔三輔，斷隴道，湟中諸縣粟石萬錢，百姓死亡不可勝數，朝廷不能制。\n\n\n鮮卑\n鮮卑者，東胡之支也。自和帝永元中，大將軍竇憲遣右校尉耿夔擊破匈奴，單于逃走，鮮卑因此轉徙據其地。匈奴餘種留者尚有十餘萬部落，皆自號鮮卑，鮮卑繇此漸盛。安帝末，鮮卑其至鞬遂盛，控弦數萬騎，數道入塞，趨五原寧貊，攻匈奴南單于，殺左奧鞬日逐。至延光中，鮮卑既累殺郡守，膽意轉盛，控弦數萬騎。桓帝時，鮮卑檀石槐者，年十四五，勇健多智略。異部大人抄取其外家牛羊，檀石槐單騎追擊之，所向無前，悉還得所亡者，繇是部落畏服。乃施法禁，平曲直，無敢犯者，遂推為大人。檀石槐乃立庭於彈汗山歠仇水上（歠音昌悅切），去高柳北三百餘里。兵馬甚盛，東西部大人皆歸焉。因南抄緣邊，北拒丁零，東敗扶餘，西擊烏孫，盡據匈奴故地，東西四千餘里，網羅山川、水澤、鹽池。延熹中，鮮卑自分其地為三部，從右北平以東至遼東接扶餘、濊貊二十餘邑為東部，從右北平以西至上谷十餘邑為中部，從上谷以西至敦煌、烏孫二十餘邑為西部，各置大人主領之，皆屬檀石槐。靈帝光和初，鮮卑種眾日多，田畜射獵不足給食。檀石槐乃自循行，見烏集鳳水廣數百里，水停不流，其中有魚，不能得之。聞倭人善網捕，於是東擊倭人國，得千餘家，徙置秦水上，令捕魚以助糧食。\n\n\n南匈奴\n南匈奴，和帝永元三年中，克獲納降黨眾最盛。領戶三萬四千，口二十三萬七千三百，勝兵五萬一百七十。\n\n\n烏桓大人\n烏桓大人，本東胡也。靈帝初，上谷有難樓者，眾九千餘落，遼西丘力居者，眾五千餘落，皆自稱王。又遼東蘇仆延，眾千餘落，自稱峭王（峭音七笑切）。獻帝建安中，烏丸、鮮卑稍更彊盛。亦因漢末之亂，中國多事，不遑外討，故得擅漠南之地。冠暴城邑，殺掠人民，北邊仍受其困。會袁紹兼河北，乃撫有三郡烏丸，寵其名王而收其精騎。其後尚、熙又逃於蹋頓。蹋頓又驍武，邊長老皆比之冒頓。恃其阻遠，敢受亡命，以雄百蠻。\n\n\n右北平烏延\n右北平烏延，眾八百餘落，自稱汗魯王。並勇健而多計策。\n\n\n韓濊\n韓濊，北與高句驪、沃沮，南與辰韓接，本皆朝鮮之地也。靈帝末，並盛，郡縣不能制。百姓苦亂，多流亡入韓者。\n\n\n扶餘\n扶餘，本屬元菟。漢末，公孫度雄長海東，威服外夷。扶餘王尉仇臺更屬遼東。時句驪、鮮卑彊，度以扶餘在二虜之間，妻以宗女。\n\n\n魏鮮卑軻比能\n魏鮮卑軻比能，黃初中，眾彊盛，控弦十餘萬騎。每鈔略得財物，均平分付，一決目前，終無所私，故得眾死力。餘部大人皆敬憚之。\n\n\n晉林邑\n晉林邑國王范逸死，奴文篡位。於是乃攻大岐界、小岐界、式仆、徐狼、屈都、乾魯、扶單等諸國，並之。有眾四五萬人。遣使通表，入貢於武帝，其書皆胡字。至穆帝永和三年，文率其眾攻陷日南，害太守夏侯覽，殺五六千人，餘奔九真，以覽屍祭天，鏟平西卷縣城，遂據日南。告交州刺史朱蕃，求以日南北鄙橫山為界。初，僥外諸國賞賫寶物自海路求貿貨賄，而交州刺史、日南太守多貪利侵侮，十折二三。至刺史姜莊時，使韓戢領日南太守，戢估較大半。又伐船調枹，聲云征伐，繇是諸國悉憤。且林邑少田，貪日南之地，戢死，繼以謝擢，侵刻如初。及覽至郡，又耽荒於酒，政教愈亂，故被破滅。既而，又還林邑。是歲，朱蕃使督護劉雄戍於日南，又復攻陷之。四年，文又襲九真，害士庶十八九。明年，征西督護滕畯率交廣之兵伐文，於盧容為文所敗。\n\n\n焉耆國王會\n焉耆國王會滅白山，遂據其國。武帝太康中，遣子熙歸本國為王。會有膽氣籌略，遂霸西胡，蔥嶺以東莫不率服。\n\n\n索虜\n索虜猗孫十翼鞬勇壯，眾復附之，號上雒公。北有沙漠，南據陰山，眾數十萬。\n\n\n宋荊蠻\n宋荊蠻民順附者一戶輸榖斛，其餘無雜調。而宋民賦後嚴苦，貧者不復堪命，多逃亡入蠻。蠻無輕役，彊者又不供官稅，結黨連群，動有數百十人，州郡力弱則起為盜賊。種類稍多，戶口不可知也。所在多深險，居武陵者有雄溪、樠溪、辰溪、酉溪，謂之五溪。而宜都、天門、巴東、建平、江北諸郡蠻所居皆深山重阻，人跡罕至焉。前世以來，屢為民患。及至宋世，或降或叛，征討不絕。時巴東、建平、宜都、天門四郡蠻為冠，諸郡民戶流散，十不存一。明帝、順帝世尤甚，雖遣攻伐，終不能禁，荊州為之虛弊。\n\n\n南齊東夷高麗王\n南齊東夷高麗王、樂浪公高璉。高祖建元三年，遣使貢獻，乘舶泛海。嘗亦通使於魏，然彊盛不受制，魏置諸國使邸，齊使第一，高麗次之。\n\n\n梁滑國\n梁滑國，車師之別種也。元魏之居桑乾也，滑猶為小國，屬芮芮。後稍彊大，征其旁國波斯、盤盤、罽賓、焉耆、龜茲、疏勒、姑黑、于闐、句盤等國，開地千餘里。\n\n\n後魏芮芮國\n後魏芮芮國，蓋匈奴別種。自孝武南遷，因擅其故地。宋昇明中，遣王洪軌使焉，引之共伐魏。齊建元元年，洪軌始至其國。國王率三十萬騎出燕然山東南二千餘里，魏人閉關不敢戰。\n\n\n後周突厥之種他缽\n後周突厥之種他缽控弦數十萬，中國憚之。周齊爭結姻好，傾府藏以事之。他缽益驕，每謂其下曰：「我在南兒常孝順，何患乎貧也！」\n\n\n隋突厥之後沙缽略\n隋突厥之後沙缽略妻宇文氏之女曰千金公主。自傷宗祀絕滅，每有復隋之志，日夜言之於沙缽略，繇是悉眾為寇，控弦之士四十萬。高祖令柱國馮昱屯乙弗泊，蘭州總管叱李長義守臨洮，上柱國李崇屯幽州，達奚長儒據同樂，皆為虜所敗。\n\n\n莫何可汗\n莫何可汗，突厥之別種也。突厥處羅可汗既敗，莫何可汗始大。莫何勇毅絕倫，甚得眾心，為鄰國所憚，伊吾、高昌、焉耆諸國悉附之。\n\n\n始畢可汗\n始畢可汗以煬帝大業中始畢率其種落入寇雁門。次年，又寇馬邑。隋末亂離，中國人歸之者無數，遂大彊盛，勢淩中夏。迎蕭皇后，置於定襄。薛舉、竇建德、王世充、劉武周、梁師都、李軌、高開道之徒雖僭尊號，皆北面稱臣，受其可汗之號，使者往來相望於道也。\n\n\n康國\n康國者，康居之後也。名為彊國，而西域諸國多歸之，米國、史國、曹國、何國、安國、小安國、那色波國、烏那遏國、穆國皆歸附之。\n\n\n唐西突厥王葉護可汗\n唐西突厥王葉護可汗勇而有謀，鄰國爭附之，控弦之士數十萬，據舊烏孫之地，遂霸西國。自隋末與中國絕，高祖初復通。\n\n\n吐蕃\n吐蕃號其王為贊府。太宗貞觀八年十一月，遣使朝貢。贊府年始弱冠，驍武絕人，性慷慨，有霸西域之志，党項、白蘭諸部及吐谷渾西域諸國咸畏懼之。高宗調露中，吐蕃始盛。先是，劍南募兵於茂州之西南，築安戎城以斷吐蕃通蠻之路。俄有生羌為吐蕃鄉導，攻陷其城，遂引兵守之，繇是西洱河諸蠻皆降吐蕃。時吐蕃盡牧羊同、党項及諸羌之地，東與涼、松、茂、雋等州相接，南鄰天竺西。又攻陷龜茲、疏勒等四鎮，北抵突厥，地方萬餘里，自漢魏已來，西戎之盛未之有也。\n\n\n葉護可汗\n云葉護可汗，西突厥也。葉護立，遂北並鐵勒，西拒波斯，南接罽賓，悉歸之，控弦數十萬，霸有西域。舊據烏孫之地，又移庭於石國北千里。其西域諸國王悉受頡利調發，並遣土屯一人監統之，督其征賦。西戎之盛未之有也。\n\n\n賨王\n賨王姓不夜氏，名器宗弄贊。驍勇有謀，鄰國羊同之屬，莫不賓伏之，遂雄西域。\n\n\n大食國\n大食國，以高宗龍朔中，擊破波斯，又破拂菻，又南侵波羅門，吞并諸國，勝兵四十餘萬。\n\n\n突厥車鼻可汗\n突厥車鼻可汗，其地去京師尚萬里，勝兵三萬人，自稱乙注鼻可汗。西有歌邏祿，北有結骨，皆附隸之。\n\n\n乙毗沙缽羅\n乙毗沙缽羅，西突厥也。自龜茲、鄯善、且末、吐火羅、焉耆、石國、史國、何國、穆國、康國皆受其節度。累遣使朝貢，太宗降璽書慰勉之。\n\n\n黑水靺鞨\n黑水靺鞨，最處北方。尤稱勁健，每恃其勇，常為鄰境之患。\n\n\n後唐耶律阿保機\n後唐耶律阿保機者，契丹別部尊長也。先是，契丹王欽德政衰，阿保機最推雄勁，族帳漸盛，代欽德為主。先是，契丹之先大賀氏有勝兵四萬，分為八部，每部皆號大人，內推一人為主，建旗鼓以尊之，每二年第其名以代之。及保機為主乃怙彊恃勇，不受諸侯之代，遂自稱國王。及幽州劉守光末年苛慘，軍士亡叛皆入契丹。洎周德威攻圍幽州，燕之軍民多為其寇所掠，既盡得燕中人士教之文法，繇是漸盛。與太祖會盟於雲州，結為兄弟。其後阿保機僭稱帝號，以妻述律氏為皇后，用燕人韓延徽為宰相，法令嚴明，諸侯畏服，與太祖抗衡。通朝貢於梁祖。\n\n\n讎怨\n《傳》曰：「九世猶可以復讎乎，百世可也。」故有不反兵不共國之怨，斯亦勇夫節士之所為矣。若乃異域之人，天性忿鷙，負兵怙眾，結怨流隙，乃有投身於窮荒，依援於大國，或竊發於好會，或爭鋒於武力。雖近乎義，亦不足尚。故《周禮》調人之設，豈能諧和者哉！\n\n\n漢烏孫王\n漢烏孫王號昆莫。父難兜靡本與大月氏俱在祁連、敦煌間，小國也。（祁連山以東敦煌以西，）大月氏攻殺難兜靡，奪其地，人民亡走匈奴。子昆莫新生，傳父布就翕侯抱亡置莫中（翕侯，烏孫大臣號。其署非一，猶漢之將軍耳。而布就者又翕侯之中別號，猶右將軍、左將軍耳，非其人之字。翕與翕同。）。為求食，還，見狼乳之（以乳飲之），又烏衛肉翔其旁，以為神，遂持歸匈奴，單于愛養之。及壯，以其父民眾與昆莫，使將兵，數有功。時，且氏以為匈奴所破，西擊塞王（塞，音先得切，西域國名，即佛經所謂釋種者。塞、釋聲相近，本一姓耳。）。塞王南走遠從，月氏居其地。昆莫既健，自請單于報父怨，遂西攻破大月氏。大月氏復西走，徙大夏地。昆莫略其眾，因留居，兵稍強。會單于死，不肯復朝事。匈奴遣兵擊之，不勝，益以為神而遠之（又云張騫建元中為郎。匈奴降者言匈奴破月氏王，以其頭為飲器，月氏遁而怨匈奴，無與共擊之。漢方欲事滅胡，聞此言，欲通使，騫以郎應募。）。\n\n\n扞彌國\n扞彌國。初，貳師將軍李廣利擊大宛。還，過扞彌。扞彌遣太子賴丹為質於龜茲。廣利責龜茲曰：「外國皆臣屬於漢，龜茲何以得受扞彌質？」即將賴丹入至京師。昭帝乃用桑弘羊前議，以扞彌太子賴丹為校尉將軍，田輪臺，與渠犁地皆相連也。龜茲貴人姑翼其王曰：「賴丹本臣屬吾國，今佩漢印綬來，迫吾國而田，必為害。」王即殺賴丹，而上書謝漢，漢未能征。\n\n\n魏鮮卑\n魏鮮卑。漢末，步度根既立，眾稍衰弱，中兄扶羅韓亦別擁眾萬人為大人。後代郡烏丸能臣氏等叛，求屬扶羅韓。扶羅韓將萬餘騎迎之。到桑乾，氐等議以為扶羅韓部威禁寬緩，恐不見濟，更遣人呼軻比能。比能即將萬餘騎到，當共盟誓，比能便於會上殺扶羅韓，扶羅韓子泄歸泥及部眾悉屬比能。比能自以殺歸泥父，特善遇之。步度根繇是怨比能。魏後，數與比能更相攻擊。步度根部眾稍寡弱，將其眾萬餘落保太原、雁門郡。步度根乃使人招呼泄歸泥曰：「汝父為比能所殺，不念報仇，反屬怨家。今雖厚待汝，是欲殺汝計也。不如還我，我與汝骨肉至親，豈與他等？」繇是歸泥將其部落逃歸步度根，比能追之弗及。青龍元年，比能誘步度根深結和親。於是步度根撫泄歸泥及部眾悉保比能，寇抄并州，殺掠吏民。明帝遣驍騎將軍秦朗征之，歸泥叛比能，將其部眾降，拜歸義王，賜幢麾、曲蓋、鼓吹，居并州如故。步度根為比能所殺。\n\n\n晉焉耆國\n晉焉耆國王龍安夫人獪胡之女姙身十二月，剖脅生子曰會，立之為世子。會少而勇傑，安病篤謂會曰：「我嘗為龜茲王白山所辱，不忘於心。汝能雪之，乃吾子也。」及會立，襲滅白山，遂據其國。\n\n\n扶南國\n扶南國子孫相傳，至王槃況死，國人立其大將范師蔓。蔓病，姊子旃慕立，殺蔓子金生。十餘年，蔓少子長襲殺旃，以刃鑱旃腹曰：「汝昔殺我兄，今為父兄報汝。」旃大將范尋又殺長，國人立以為王，是吳晉時也。\n\n\n宋葉延\n宋葉延父吐延為昂城羌酋姜聰所刺。葉延小而勇果，年十歲縛草為人號曰姜聰，每旦輙取射之，中則喜，不中則號叫涕泣。其母曰：「讎賊諸將已屠膾之，汝年小，何煩自苦如此？」葉延嗚咽不自勝，荅母曰：「誠知無益，然葉延罔極之心，不勝其痛耳。」性至孝，母病，五日不食。\n\n\n唐新羅百濟\n唐新羅、百濟。武德九年，遣使訟高麗王建武關其道路，不得入朝，又相與有隙，屢相侵掠。詔員外散騎侍郎朱子奢往和解之。建武奉表謝罪，請與新羅對使會盟。\n\n\n唐新羅百濟\n西突厥統葉可汗自負彊盛，無恩於國，部眾咸怨，歌邏祿種多叛之。頡利可汗不欲中國與之和親，貞觀中，數遣兵入寇。又遣人謂統葉護曰：「汝若迎唐家公主，要須經我國中而過。」統葉護患之。\n\n\n阿史那社爾\n阿史那社爾，突厥處羅可汗子也。武德九年，延陀、回紇等諸部皆叛，攻破欲谷設。社爾擊之，復為延陀所敗。貞觀二年，遂率其餘眾保於西偏依可汗浮圖。後遇頡利滅而西蕃葉護又死，奚利邲咄陸可汗兄弟爭國。社爾陽言降之，引兵西上，因襲破西蕃，半有其國，得眾十餘萬，自稱都布可汗。謂其諸部曰：「首為背叛，破我國者，延陀之罪也。今我據有西方，大得兵馬。不平延陀而敢安樂，是忘先可汗，為不孝也。若天令不捷，死亦無恨。」其酋長咸諫曰：「今新得西方，須留鎮壓。若即棄去，遠擊延陀，只恐葉護子孫必來復國。」社爾不從，親率五萬餘騎討延陀於磧北。連兵百餘日，遇我行人劉善因立同娥設為咥利始可汗。社爾部兵又苦久役，多委之逃。延陀因縱擊敗之，復保高昌國。其舊兵在者才萬餘人，又與西蕃結隙。\n\n\n高昌國\n高昌國。貞觀中，太宗遣折沖都尉、直中書譯語揖怛然紇使西域。焉耆王突騎支因遣使朝貢，請開大磧路以便行李，太宗許之。自隋季離亂，磧路遂閉，西域朝貢者皆繇高昌。因是高昌怒，遂與焉耆結怨，遣兵襲擊焉耆，大掠而去。\n\n\n渤海國王武藝\n渤海國王武藝，本高麗之別種也。其父祚營東保桂婁之地，自立為振國王，以武藝為桂婁郡王。開元十四年，黑水靺鞨遣使來朝。武藝謂其屬曰：「黑水途經我境，始可歸唐。今不言而行，必與大唐通謀腹背攻我也。」遂遣母弟大門藝發兵以擊黑水。門藝以充質子至京師，不欲構怨，乃曰：「黑水歸唐而擊之，是背唐也。唐國人眾兵強，萬倍於我，一朝結怨，但恐自取滅亡。昔高麗全盛之時，兵三十餘萬，抗敵唐家，不事賓伏，唐兵一臨，掃蕩俱盡。今日渤海之眾，數倍小於高麗，乃欲違背唐家，事必不可。武藝不從，固遣之。門藝又上書諫，武藝怒，遣其從兄大一夏代門藝統兵，命左右殺門藝。門藝聞之，遂間道來奔，詔授左驍衛將軍。後武藝遣使朝貢，上表極言門藝罪狀，請殺之。元宗遣使往安撫，報武藝曰：「門藝來歸投義，不可殺。今流向嶺南，已遣去訖。乃留其使馬文軌，別遣使報之，俄有泄其事者。武藝又上書曰：「大國示人以信，豈有欺誑之理？今聞門藝不向嶺南，伏請殺之。繇是責鴻臚少卿李道邃源，復以不能督察官屬，致有漏泄，出道邃曹州刺史，復為澤州刺史。遣門藝蹔往嶺南以信之。二十年，武藝率海賊攻登州，殺刺史韋俊。詔門藝往幽州徵兵以討之，仍令新羅發十萬人應接。屬山阻寒雪，竟無功而還。武藝懷怨不已，密遣使至東都，厚賂刺客，遮門藝於天津橋，格之，不死。詔河南府捕獲其賊，盡殺之。\n\n\n後唐契丹東丹王贊華\n後唐契丹東丹王贊華。明宗時歸朝。清泰帝幸懷州，遣內班秦繼旻、皇城使李彥紳害之。東丹長子兀欲，晉開運末，從虜主耶律德光入汴，虜主遂殺繼旻、彥紳於東市復東丹之讎也。命兀欲弟留桂為滑州節度使，以處東丹之舊地。\n\n\n亡滅\n戎狄之性，忿鷙難制薦食邊境侵敗王略示之德義而不伏威以文告而不庭我伐用張元戎具舉鳥鼠路絕鼠首計窮拔戈請降擊頸就戮湯覆巢穴區落以平剿絕鯨鯢京觀斯立蓋天討有罪自取滅亡。若乃俘執其長遷徙其眾俾全舊部者蓋亦有焉。\n\n\n鄋瞞\n鄋瞞，〈鄋瞞，狄國名，防風之後，漆姓。〉魯文公十一年，侵齊，遂伐我。公卜使叔孫得臣追之，吉。侯叔夏御莊叔，〈莊叔得臣。〉緜房甥為右，富父終甥駟乗，〈駟乗，四人共車。〉敗狄於鹹，獲長狄僑如。〈僑如，鄋瞞國之君，盖長三丈。獲僑如不書，賤夷狄也。〉富父終甥摏其喉，以戈殺之，〈摏，猶衝也。〉埋其首於子駒之門，〈子駒，魯郭門。骨節非常，恐後世怪之，故詳其處。〉以命宣伯。〈得臣待事而名其三子，因名宣伯曰「僑如」，以旌其功。〉初，宋武公之世，鄋瞞伐宋。〈在春秋前。〉司徒皇父帥師禦之，耏班御皇父充石，〈皇父，戴公子。充石，皇父名。〉公子糓甥為右，司㓂牛父駟乗以敗狄于長邱。〈長邱，宋地。〉獲長狄縁斯，〈縁斯，僑如之先，〉皇父之二子死焉。〈皇父與糓甥及牛父皆死，故耏班獨受賞。〉宋公扵是以門賞耏班，使食其征。〈門，闗門。征，稅也。〉謂之耏門。晉之滅潞也，〈在宣十五年。〉獲僑如之弟焚如。齊襄公之二年，〈魯桓之十六年。〉鄋瞞伐齊，齊王子成父獲其弟榮如。〈榮如，焚如之弟。焚如後死而先說者，欲其兄榮伯季相次。榮如以魯桓十六年死，至宣十五年一百三嵗，其兄猶在。傳言既長且夀，有異扵人。王子成父，齊大夫。〉埋其首於周首之北門，〈周首，齊邑，濟北穀城縣東北有周首亭。〉衛人獲其季弟簡如。〈伐齊，退走至衛，見獲。〉鄋瞞繇是遂亡。〈長狄之種絶。〉\n\n\n潞\n潞，赤狄也。魯宣公十五年六月，晉荀林父敗之，於曲梁滅潞，以潞子嬰兒歸。\n\n\n仇猶\n仇猶，夷狄之國。趙智伯將伐，遺之廣車（智伯欲伐仇猶，遺之大鐘，載以廣車。廣車，橫陣之車。），因隨之以兵，仇猶遂亡。\n\n\n秦戎王義渠\n秦戎王義渠。昭王四十三年，宣太后誘殺於甘泉宮，因起兵滅之。置其地為隴西、北地、上郡焉。\n\n\n漢南粵\n漢南粵王興立，與其母太后求內屬。其丞相呂嘉反攻殺王、太后，盡殺漢使者。元鼎五年秋，以衛尉路博德為伏波將軍，出桂陽，下湟水；主爵都尉楊仆為樓船將軍，出豫章，下橫浦；故歸義粵侯二人為戈船、下瀨將軍出零陵，或下離水，或抵蒼梧；使馳義侯因巴蜀罪人，發夜郎兵，下牂牁江咸會番禺。六年，誅呂嘉，南粵遂平，以其地為儋耳、珠崖、南海、蒼梧、郁林、合浦、交趾、九真、日南九郡。尉佗王凡五世九十三歲而亡。\n\n\n東粵\n東粵王餘善立。時南粵反，餘善持兩端，陰使南粵。反漢破番禺，樓船將軍楊仆上書請引兵擊東粵。帝以士卒勞倦，不許。明年，餘善聞樓船請誅之，漢兵留境，且往，乃發兵距漢。帝遣橫海將軍韓說出句章，浮海從東方往；樓船將軍仆出武林；中尉王溫舒出梅嶺；粵侯王為戈船、下瀨將軍，出如邪、白沙。元封元年冬，咸入東粵。故粵建成侯敖與繇王居股謀殺餘善，以其眾降。天子曰東粵地陿多阻，閩粵悍，數反覆。詔軍吏將其民徙處江淮之閒，東粵地遂虛。\n\n\n朝鮮\n朝鮮者，其王滿燕人也。傳子至孫右渠。漢遣左將軍擊朝鮮。元封三年，其相尼溪相參乃使人殺其王右渠來降。而王險城未下，故右渠之大臣成已又反，復改吏。左將軍使右渠子長降、相路人子最告諭其民，誅成已，遂定朝鮮為真番、臨屯、樂浪、元菟四郡。\n\n\n後漢燒當羌\n後漢燒當羌。和帝永元十四年，脅諸羌數百人反叛，郡兵擊滅之，悉沒入弱口為奴婢。\n\n\n當煎羌\n當煎羌。順帝永康元年，寇武威。破羌將軍叚紀明復破滅之，餘悉降散。\n\n\n旄牛夷\n旄牛夷。安帝延光二年春，叛攻零關（零關道屬越嶲），殺長吏。益州刺史張喬與西部都尉擊破之。於是分置蜀郡屬國都尉，領四縣如太守。\n\n\n魏烏桓王蹋頓\n魏烏桓王蹋頓。漢建安十一年，太祖自征蹋頓，於柳城潛軍詭道，未至百餘里，虜乃覺。蹋頓將眾逆戰，太祖擊破之，臨陣斬蹋頓，死者被野。速附九、樓班、烏延等走遼東，遼東悉斬傳首，其遺迸皆降，烏桓萬餘落悉徙其族居中國。\n\n\n晉龜茲國\n晉龜茲國。苻堅時，堅遣其將呂光率眾七萬伐之。其王白純距境不降，光進軍討平之。\n\n\n梁高昌國\n梁高昌國為河西王沮渠茂虔弟無諱襲破之，其王闞爽奔於芮芮。無諱據之，稱王一世而滅。國人又推麴民為王。蓋車師之故地也。\n\n\n後魏氏楊難當\n後魏氏楊難當。太武時，自號仇池公。太武討平之。後滅其國以為東益州。\n\n\n北齊費也頭虜紇豆陵伊利\n北齊費也頭虜紇豆陵伊利。神武為東魏天柱大將軍。天平元年正月，西伐於河西，滅之。遷其部於河東。\n\n\n後周氐\n後周氐王楊集始，魏封為武興王。集始死，其子紹先遂僭稱大號。魏將傅豎眼滅之，執紹先歸諸京師，以其地為武興鎮。\n\n\n唐突厥可汗\n唐突厥可汗，武德初內附。高祖厚加慰撫，拜為吐焉過拔闕可汗。尋為李軌所滅，部眾皆散，盡歸於西蕃。頡利可汗始以強盛，數侵中國。其後災異屢見，國人叛之。太宗乘其大亂，發五將以候其隙。朔州道行軍總管李靖進屯惡陽嶺，夜襲定襄，入其郭。頡利驚擾，因徙牙帳於磧石，胡首康蘇密等遂以隋蕭后及楊正道等來降。頡利計窘，使執失思力入朝謝罪，請為藩臣，舉國內附。太宗遣唐儉、安修仁等持節出塞以安撫之。雖肯朝覲，謀艸青馬肥，將逾沙磧。靖與其副將張公謹謀曰：「詔使到，彼虜必自寬。」於是選精騎賫二十日糧，乘間掩襲。諸將皆曰：「詔許其降，行人在彼，柰何攻之。」靖曰：「此兵機也。」督軍疾進，掩逾白道，遇其斥候千餘帳，皆俘以隨軍。頡利見使者甚悅，不虞官兵至也。靖軍掩到縱擊之，遂滅其國。殺義城公主，獲其子疊羅施，系虜男女十萬口、駝馬數十萬計。頡利乘千里馬奔於西偏虛州，行軍所擒之以獻，諸部悉降（又云李靖貞觀四年二月甲辰李靖於陰山擊頡利可汗，大破之，滅其國。復定襄、常安之地，斥土界於大漢，露布以聞，太宗大悅。）。\n\n\n高昌麴文泰\n髙昌麴文泰。貞觀十三年，太宗謂其使曰：「髙昌數年來朝貢脫畧，無藩臣禮，國中署置官號，准我百僚，稱臣扵人，豈得如此？今兹嵗首，萬國來朝，而文泰不至，增城深塹，預備討伐。日者，我使人至彼，文泰云：『鷹飛于天，雉竄于蒿，猫逰于堂，鼠安于穴，各得其所，豈不活耶？』又西域使欲來者，文泰悉拘留之。又遣使謂薛延陀云：『既自為可汗，與漢天子敵也，何須拜謁其使？』事人闕禮，離間隣好。惡而不誅，善者何勸？眀年當發兵馬以擊爾國。」是時，薛延陀可汗表請為軍導，以擊髙昌，太宗許之。民部尚書唐儉至延陀，與謀進取，太宗兾其悔過，復下璽書，示以禍福，徴之入朝。文秦稱疾不至。太宗乃命吏部尚書侯君集為交河道大總管，率左屯衛大將軍薛萬均及突厥、契苾之衆，歩騎數萬衆以擊之。時公卿近臣皆以行經沙磧，萬里用兵，恐難得志，又介居絶域，縱得之，不可以守，競以為諫，太宗皆不聽。文泰謂所親曰：「吾往者朝覲，見秦、隴之北城邑蕭條，非復有隋之比。設令伐我，發兵多則糧運不給，若發三萬已下，吾能制之。加以磧路艱險，自然疲頓。吾以逸待勞，坐收其弊，何足為憂也？」及聞王師臨磧口，惶駭計無所出，發病而死，其子智盛嗣立。既而君集兵掩至栁谷，進趍田地城，將軍契苾何力為前軍，與之接戰而退。大軍繼至，攻㧞其城，虜男女七千餘口，進逼其都。智盛遺君集書曰：「有罪扵天子者，先王也。既咎深譴積，身已䘮亡，智盛襲位無㡬，君其赦諸。」君集謂曰：「若能悔禍，當面縛軍門也。」又命諸軍引衝車、炮車以逼之，飛石雨下，城中大懼，智盛窮䠞出城降。君集分兵掠地，下其三郡、五縣、二十二城，戶八千，口三萬七千七百，馬四千三百疋。其界東西八百里，南北五百里。先是，其國童謡云：「髙昌兵馬如霜雪，漢家兵馬如日月。日月炤霜雪，迴首自消滅。」文泰使人捕其初唱者，不能得。初，文泰與西突厥欲谷設通和，遺其金帛，約有急相為表裏。及聞君集兵至，欲谷設懼而西走，不敢救。君集尋遣使告㨗。太宗大恱，宴百僚，班賜各有差，曲赦髙昌部内從軍兵士以上，父子犯死罪以下，朞親犯流以下，大功犯徒以下，小功緦麻犯杖罪，悉宥之。時太宗欲以髙昌為州縣，特進魏徴諌曰：「陛下初臨天下，髙昌夫婦先來朝謁，自後數月，商胡被其遏絶貢獻，加之不禮大國，遂使王誅載加，若罪止文泰，斯亦可矣。未若撫其人而立其子，所謂伐罪弔民，威徳被扵遐外，為國之善者也。今若利其土壤以為州縣，常須千餘人鎮守，數年一易，每往交畨，死者十有三四，遣辦衣資，離别親戚，十年之後，隴右空虚，陛下終不得髙昌撮榖尺布以助中國。所謂散有用而亊無用，未見其可。」太宗不從，竟以其地置西州，又置安西都䕶府，留兵以鎮之。初，西突厥遣其葉䕶屯兵於可汗浮圗城，與髙昌相影響，至是懼而來降，以其地為庭州，扵是勒石紀功而旋，其智盛君臣及其豪右皆徙中國。麴氏有國至智盛，凡九世，一百三十四年而滅。\n\n\n吐谷渾\n吐谷渾。貞觀已後，與吐蕃互相攻，遣使請兵救援，高宗皆不許之。吐蕃大怒，率兵以擊吐谷渾。諾曷缽既不能禦，脫身及宏化公主走投涼州。高宗遣右威衛大將軍薛仁貴等救吐谷渾，為吐蕃所敗。於是吐谷渾遂為吐蕃所並，諾曷缽以親信數千帳來內屬。詔左武衛大將軍蘇定方安置大使，始徙其部眾於靈州之地，置安樂州，以諾曷缽為刺史欲其安而且樂也，其封襲遂絕。吐谷渾自晉永嘉之末始西渡洮水，建國於郡羌之故地，至龍朔三年為吐蕃所滅，凡三百五十年。\n\n\n高麗王高藏\n高麗王高藏。高宗儀鳳中，授開府儀同三司、遼東州都督，封朝鮮王，居安東鎮本蕃為主。高藏至安東潛與靺鞨相通謀叛。事覺，召還配流邛州，並分徙其人散向河南、隴右諸州，其貧弱者留在安東城傍。聖歷二年，又授高藏男德武為安東都督以領本蕃。自是高麗舊戶在安東者漸寡少，分投突厥及靺鞨等，高氏君長遂絕（又云高藏加授遼東州都督，封朝鮮郡王，遣歸遼東，以輯高麗餘眾。先有編附諸軍高麗，悉放還本蕃。司農卿扶餘隆為光祿大夫、太常員外郎，加授熊津州都督。封帶萬郡王，亦令安輯百濟餘眾，仍移安東都護府於新城以統之。時百濟本地，荒毀特令寄於高麗之境。高藏既至遼東，緝城謀叛靺鞨。召還流邛州，徙其人於河南、隴右。其舊地沒於新羅。城傍餘眾後漸寡弱，散投突厥及靺鞨。扶餘隆竟亦不敢還舊國，土地盡沒於靺鞨。高氏、扶餘氏君長遂絕。）。\n\n\n吐蕃龍朔中與吐谷渾不和\n吐蕃龍朔中與吐谷渾不和，遞相表奏，各論曲直。國家依違未為與奪，吐蕃怨怒，遂叛。以兵臨吐谷渾，告急，高宗令將薛仁貴、郭待封等率眾十餘萬伐之。軍至大非川，為欽陵等所敗，遂滅吐谷渾。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:52:49.094Z",
  "sourceUrl": "https://zh.wikisource.org/wiki/%E5%86%8A%E5%BA%9C%E5%85%83%E9%BE%9C%2F%E5%8D%B71000"
}