{
  "id": "177328",
  "title": "史記三家註/卷079",
  "author": "Wikisource Contributors",
  "excerpt": "范睢蔡澤列傳第十九\n范睢者，魏人也，字叔。游說諸侯，欲事魏王，家貧無以自資，乃先事魏中大夫〈索隱按：《漢書百官表》中大夫，秦官。此魏有中大夫，蓋古官也。〉須賈。〈索隱須，姓；賈，名也。須氏蓋密須之後。〉\n須賈爲魏昭王〈索隱按：《系本》昭王名遫，襄王之子也。〉使於齊，范睢從。留數月，未得報。齊襄王〈索隱名法章。〉聞睢辯口，乃使人賜睢金十斤及牛酒，睢辭謝不敢受。須賈知之，大怒，以爲睢持魏國陰事告齊，故得此饋，令睢受其牛酒，還其金。既歸，心怒睢，以告魏相。魏相，魏之諸公子，曰魏齊。魏齊大怒，使舍人笞擊睢，折脅摺齒。〈索隱摺音力答反。謂打折其脅而又拉折其齒也。〉睢詳死，即卷以簀，〈索隱簀謂葦荻之薄也...",
  "category": "history",
  "content": "\n范睢蔡澤列傳第十九\n范睢者，魏人也，字叔。游說諸侯，欲事魏王，家貧無以自資，乃先事魏中大夫〈索隱按：《漢書百官表》中大夫，秦官。此魏有中大夫，蓋古官也。〉須賈。〈索隱須，姓；賈，名也。須氏蓋密須之後。〉\n須賈爲魏昭王〈索隱按：《系本》昭王名遫，襄王之子也。〉使於齊，范睢從。留數月，未得報。齊襄王〈索隱名法章。〉聞睢辯口，乃使人賜睢金十斤及牛酒，睢辭謝不敢受。須賈知之，大怒，以爲睢持魏國陰事告齊，故得此饋，令睢受其牛酒，還其金。既歸，心怒睢，以告魏相。魏相，魏之諸公子，曰魏齊。魏齊大怒，使舍人笞擊睢，折脅摺齒。〈索隱摺音力答反。謂打折其脅而又拉折其齒也。〉睢詳死，即卷以簀，〈索隱簀謂葦荻之薄也，用之以裹屍也。〉置廁中。賓客飲者醉，更溺睢，〈索隱更音羹。溺即溲也。溺音年弔反。溲音所留反。　正義溺，古「尿」字。〉故僇辱以懲後，令無妄言者。睢從簀中謂守者曰：「公能出我，我必厚謝公。」守者乃請出弃簀中死人。魏齊醉，曰：「可矣。」范睢得出。後魏齊悔，復召求之。魏人鄭安平聞之，乃遂操范睢亡，伏匿，更名姓曰張祿。\n當此時，秦昭王使謁者王稽於魏。鄭安平詐爲卒，侍王稽。〈正義卒，祖律反。〉王稽問：「魏有賢人可與俱西游者乎？」鄭安平曰：「臣里中有張祿先生，欲見君，言天下事。其人有仇，不敢晝見。」王稽曰：「夜與俱來。」鄭安平夜與張祿見王稽。語未究，王稽知范睢賢，謂曰：「先生待我於三亭之南。」〈索隱按：三亭，亭名，在魏境之邊，道亭也，今無其處。一云魏之郊境，總有三亭，皆祖餞之處。與期三亭之南，蓋送餞已畢，無人處。　正義《括地志》云：「三亭岡在汴州尉氏縣西南三十七里。」按：三亭岡在山部中名也，蓋「岡」字誤爲「南」。〉與私約而去。\n王稽辭魏去，過載范睢入秦。至湖，〈索隱按：《地理志》京兆有湖縣，本名胡，武帝更名湖，即今湖城縣也。　正義今虢州湖城縣也。〉望見車騎從西來。范睢曰：「彼來者爲誰？」王稽曰：「秦相穰侯東行縣邑。」范睢曰：「吾聞穰侯專秦權，惡內諸侯客，〈索隱內音納，亦如字。內者亦猶入也。〉此恐辱我，我寧且匿車中。」有頃，穰侯果至，勞王稽，因立車而語曰：「關東有何變？」曰：「無有。」又謂王稽曰：「謁君得無與諸侯客子俱來乎？無益，徒亂人國耳。」王稽曰：「不敢。」即別去。范睢曰：「吾聞穰侯智士也，其見事遲，鄉者疑車中有人，忘索之。」〈索隱索猶搜也。音柵，又先格反。〉於是范睢下車走，曰：「此必悔之。」行十餘里，果使騎還索車中，無客，乃已。王稽遂與范睢入咸陽。\n已報使，因言曰：「魏有張祿先生，天下辯士也。曰『秦王之國危於累卵，〈正義按：說苑云「晉靈公造九層之臺，費用千金，謂左右曰：『敢有諫者斬。』荀息聞之，上書求見。靈公張弩持矢見之。曰：『臣不敢諫也。臣能累十二博棊，加九雞子其上。』公曰：『子爲寡人作之。』荀息正顏色，定志意，以棊子置下，加九雞子其上。左右懼慴息，靈公氣息不續。公曰：『危哉，危哉！』荀息曰：『此殆不危也，復有危於此者。』公曰：『願見之。』荀息曰：『九層之臺三年不成，男不耕，女不織，國用空虛，鄰國謀議將興，社稷亡滅，君欲何望？』靈公曰：『寡人之過也乃至於此！』即壞九層臺也」。〉得臣則安。然不可以書傳也』。臣故載來。」秦王弗信，使舍食草具。〈索隱謂亦舍之，而食以下客之具。然草具謂麄食草萊之饌具。〉待命歲餘。\n當是時，昭王已立三十六年。南拔楚之鄢郢，楚懷王幽死於秦。秦東破齊。湣王嘗稱帝，後去之。數困三晉。厭天下辯士，無所信。\n穰侯，華陽君，〈集解徐廣曰：「華，一作『葉』。」　索隱穰侯謂魏冄，宣太后之異父弟。穰，縣，在南陽。華陽君，羋戎，宣太后之同父弟，亦號爲新城君是也。〉昭王母宣太后之弟也；而涇陽君、高陵君皆昭王同母弟也。穰侯相，三人者更將，有封邑，以太后故，私家富重於王室。及穰侯爲秦將，且欲越韓、魏而伐齊綱壽，欲以廣其陶封。范睢乃上書曰：\n臣聞明主立政，〈索隱按：《戰國策》「立」作「莅」也。〉有功者不得不賞，有能者不得不官，勞大者其祿厚，功多者其爵尊，能治眾者其官大。故無能者不敢當職焉，有能者亦不得蔽隱。使以臣之言爲可，願行而益利其道；以臣之言爲不可，久留臣無爲也。語曰：「庸主賞所愛而罰所惡；明主則不然，賞必加於有功，而刑必斷於有罪。」今臣之胸不足以當椹質，〈索隱椹音陟林反。按：椹者，莝椹也。質者，剉刃也。腰斬者當椹質也。〉而要不足以待斧鉞，豈敢以疑事嘗試於王哉！雖以臣爲賤人而輕辱，獨不重任臣者之無反復於王邪？\n且臣聞周有砥砨，宋有結綠，梁有縣藜，〈集解薛綜曰：「縣藜一曰美玉。」〉楚有和朴，〈正義縣音玄。劉伯莊云珍玉朴也。〉此四寶者，土之所生，良工之所失也，而爲天下名器。然則聖王之所弃者，獨不足以厚國家乎？\n臣聞善厚家者取之於國，善厚國者取之於諸侯。天下有明主則諸侯不得擅厚者，何也？爲其割榮也。〈索隱割榮即上之擅厚，謂擅權也。〉良醫知病人之死生，而聖主明於成敗之事，利則行之，害則舍之，疑則少嘗之，雖舜禹復生，弗能改已。語之至者，臣不敢載之於書，其淺者又不足聽也。意者臣愚而不概〈集解徐廣曰：「一作『溉』，音同。」　索隱按：《戰國策》「概」作「關」，謂關涉於於王心也。徐注「音同」，非也〉於王心邪？亡其言〈索隱亡猶輕蔑也。〉臣者賤而不可用乎？自非然者，臣願得少賜游觀之閒，望見顏色。一語無效，請伏斧質。\n於是秦昭王大說，乃謝王稽，使以傳車〈集解徐廣曰：「一云『使持車』。」　索隱「使持車」，《戰國策》之文也。〉召范睢。\n於是范睢乃得見於離宮，〈正義長安故城本秦離宮，在雍州長安北十三里也。〉詳爲不知永巷而入其中。〈正義永巷，宮中獄也。〉王來而宦者怒，逐之，曰：「王至！」范睢繆爲曰：「秦安得王？秦獨有太后、穰侯耳。」欲以感怒昭王。昭王至，聞其與宦者爭言，遂延迎，謝曰：「寡人宜以身受命久矣，會義渠之事急，寡人旦暮自請太后；今義渠之事已，寡人乃得受命。竊閔然不敏，〈索隱鄒誕本作「惽然」，音昬。又云一作「閔」，音敏。閔猶昬闇也。〉敬執賓主之禮。」范睢辭讓。是日觀范睢之見者，羣臣莫不洒然〈集解徐廣曰：「洒，先典反。」　索隱鄭玄曰「灑然，肅敬之貌」也。〉變色易容者。\n秦王屏左右，宮中虛無人。秦王跽〈索隱音其紀反。跽者，長跪，兩膝枝地。〉而請曰：「先生何以幸教寡人？」范睢曰：「唯唯。」有閒，秦王復跽而請曰：「先生何以幸教寡人？」范睢曰：「唯唯。」若是者三。秦王跽曰：「先生卒不幸教寡人邪？」范睢曰：「非敢然也。臣聞昔者呂尚之遇文王也，身爲漁父而釣於渭濱耳。若是者，交疏也。已說而立爲太師，載與俱歸者，其言深也。故文王遂收功於呂尚而卒王天下。鄉使文王疏呂尚而不與深言，是周無天子之德，而文武無與成其王業也。今臣羈旅之臣也，交疏於王，而所願陳者皆匡君之事，處人骨肉之閒，願效愚忠而未知王之心也。此所以王三問而不敢對者也。臣非有畏而不敢言也。臣知今日言之於前而明日伏誅於後，然臣不敢避也。大王信行臣之言，死不足以爲臣患，亡不足以爲臣憂，漆身爲厲〈索隱音賴，癩病也。言漆塗身，生瘡如病癩。〉被髮爲狂不足以爲臣恥。且以五帝之聖焉而死，三王之仁焉而死，五伯之賢焉而死，烏獲、任鄙之力焉而死，成荊、〈集解徐廣曰：「一作『羌』。」〉孟賁、〈集解許慎曰：「成荊，古勇士。孟賁，衞人。」〉王慶忌、〈集解吳越春秋曰：「吳王僚子慶忌。」〉夏育之勇焉而死。〈集解《漢書音義》曰：「或云夏育，衞人，力舉千鈞。」〉死者，人之所必不免也。處必然之勢，可以少有補於秦，此臣之所大願也，臣又何患哉！伍子胥橐載而出昭關，夜行晝伏，至於陵水，〈索隱劉氏云：「陵水即栗水也。」按：陵栗聲相近，故惑也。〉無以餬其口，䣛行蒲伏，稽首肉袒，鼓腹吹篪，〈集解徐廣曰：「一作『簫』。」〉乞食於吳市，卒興吳國，闔閭爲伯。使臣得盡謀如伍子胥，加之以幽囚，終身不復見，是臣之說行也，臣又何憂？箕子、接輿漆身爲厲，被髮爲狂，無益於主。假使臣得同行於箕子，可以有補於所賢之主，是臣之大榮也，臣有何恥？臣之所恐者，獨恐臣死之後，天下見臣之盡忠而身死，因以是杜口裹足，莫肯鄉秦耳。足下上畏太后之嚴，下惑於姦臣之態，〈索隱按：態謂姦臣諂詐之志也。〉居深宮之中，不離阿保之手，終身迷惑，無與昭姦。〈正義昭，明也。無與明其姦惡。〉大者宗廟滅覆，小者身以孤危，此臣之所恐耳。若夫窮辱之事，死亡之患，臣不敢畏也。臣死而秦治，是臣死賢於生。」秦王跽曰：「先生是何言也！夫秦國辟遠，寡人愚不肖，先生乃幸辱至於此，是天以寡人慁先生〈集解徐廣曰：「亂先生也。音溷。」　索隱慁及注「溷」字並胡困反。慁猶汨亂之意。〉而存先王之宗廟也。寡人得受命於先生，是天所以幸先王，而不弃其孤也。先生柰何而言若是！事無小大，上及太后，下至大臣，願先生悉以教寡人，無疑寡人也。」范睢拜，秦王亦拜。\n范睢曰：「大王之國，四塞以爲固，北有甘泉、谷口，〈正義《括地志》云：「甘泉山一名鼓原，俗名磨石嶺，在雍州雲陽縣西北九十里。《關中記》云『甘泉宮在甘泉山上，年代永久，無復甘泉之名，失其實也。宮北云有連山，土人爲磨石嶺』。《郊祀志》公孫卿言黃帝得仙寒門，寒門者，谷口也。按：九嵏山西謂之谷口，即古寒門也。在雍州醴泉縣東北四十里。」〉南帶涇、渭，右隴、蜀，左關、阪，奮擊百萬，戰車千乘，利則出攻，不利則入守，此王者之地也。民怯於私鬬而勇於公戰，此王者之民也。王并此二者而有之。夫以秦卒之勇，車騎之衆，以治諸侯，譬若施韓盧而搏蹇兔也，〈索隱《戰國策》云：「韓盧者，天下之壯犬也。」是韓呼盧爲犬，謂施韓盧而搏蹇兔，以喻秦彊，言取諸侯之易。〉霸王之業可致也，而羣臣莫當其位。至今閉關十五年，不敢窺兵於山東者，是穰侯爲秦謀不忠，而大王之計有所失也。」秦王跽曰：「寡人願聞失計。」\n然左右多竊聽者，范睢恐，未敢言內，先言外事，以觀秦王之俯仰。因進曰：「夫穰侯越韓、魏而攻齊綱壽，非計也。少出師則不足以傷齊，多出師則害於秦。臣意王之計，欲少出師而悉韓、魏之兵也，則不義矣。今見與國之不親也，越人之國而攻，可乎？其於計疏矣。且昔齊湣王南攻楚，破軍殺將，再辟地千里，〈正義辟，（尺）〔疋〕亦反。〉而齊尺寸之地無得焉者，豈不欲得地哉，形勢不能有也。諸侯見齊之罷獘，君臣之不和也，興兵而伐齊，大破之。士辱兵頓，皆咎其王，曰：『誰爲此計者乎？』王曰：『文子爲之。』〈索隱謂田文，即孟嘗君也。猶《戰國策》謂田朌、田嬰爲朌子、嬰子然也。〉大臣作亂，文子出走。攻齊所以大破者，以其伐楚而肥韓、魏也。此所謂借賊兵〈索隱借音子夜反。一作「籍」，音亦同。〉而齎盜糧者也。〈索隱齎音側奚反。言爲盜齎糧也。〉王不如遠交而近攻，得寸則王之寸也，得尺亦王之尺也。今釋此而遠攻，不亦繆乎！且昔者中山之國地方五百里，趙獨吞之，功成名立而利附焉，天下莫之能害也。今夫韓、魏，中國之處而天下之樞也，王其欲霸，必親中國以爲天下樞，以威楚、趙。楚彊則附趙，趙彊則附楚，楚、趙皆附，齊必懼矣。齊懼，必卑辭重幣以事秦。齊附而韓、魏因可虜也。」昭王曰：「吾欲親魏久矣，而魏多變之國也，寡人不能親。請問親魏柰何？」對曰：「王卑詞重幣以事之；不可，則割地而賂之；不可，因舉兵而伐之。」王曰：「寡人敬聞命矣。」乃拜范睢爲客卿，謀兵事。卒聽范睢謀，使五大夫綰伐魏，拔懷。〈集解徐廣曰：「昭王三十九年。」〉後二歲，拔邢丘。\n客卿范睢復說昭王曰：「秦韓之地形，相錯如繡。秦之有韓也，譬如木之有蠹也，〈正義音妬，（石）〔蝕〕柱蟲。〉人之有心腹之病也。天下無變則已，天下有變，其爲秦患者孰大於韓乎？王不如收韓。」昭王曰：「吾固欲收韓，韓不聽，爲之柰何？」對曰：「韓安得無聽乎？王下兵而攻滎陽，則鞏、成皋之道不通；〈正義言宜陽、陝、虢之師不得下相救。〉北斷太行之道，則上黨之師不下。〈正義言澤、潞之師不得下太行相救。〉王一興兵而攻滎陽，則其國斷而爲三。〈正義新鄭已南一，宜陽二，澤、潞三。〉夫韓見必亡，安得不聽乎？若韓聽，而霸事因可慮矣。」王曰：「善。」且欲發使於韓。\n范睢日益親，復說用數年矣，因請閒說曰：〈正義閒音閑。〉「臣居山東時，聞齊之有田文，不聞其有王也；聞秦之有太后、穰侯、華陽、高陵、涇陽，不聞其有王也。夫擅國之謂王，能利害之謂王，制殺生之威之謂王。今太后擅行不顧，穰侯出使不報，華陽、涇陽等擊斷無諱，〈集解諱，畏也。　索隱無諱猶無畏也。〉高陵進退不請。四貴備而國不危者，未之有也。爲此四貴者下，乃所謂無王也。然則權安得不傾，令安得從王出乎？臣聞善治國者，乃內固其威而外重其權。穰侯使者操王之重，決制於諸侯，剖符於天下，政適〈集解徐廣曰：「音征敵。」〉伐國，莫敢不聽。戰勝攻取則利歸於陶，國獘御於諸侯；〈索隱按：獘者，斷也。御，制也。言穰侯執權，以制御主斷於諸侯也。〉戰敗則結怨於百姓，而禍歸於社稷。詩曰『木實繁者披其枝，〈正義披音片被反。〉披其枝者傷其心；大其都者危其國，尊其臣者卑其主』。崔杼、淖齒管齊，〈索隱淖，姓也，音泥教反，漢有淖姬是也。高誘曰「管，典也」。言二人典齊權而行弒逆也。　正義淖齒，楚人，齊湣王臣。〉射王股，擢王筋，〈索隱按：言「射王股」，誤也。崔杼射莊公之股，淖齒擢湣王之筋，是說二君事也。〉縣之於廟梁，宿昔而死。李兌管趙，囚主父於沙丘，〈正義沙丘臺在邢州平鄉縣東北三十里。〉百日而餓死。今臣聞秦太后、穰侯用事，高陵、華陽、涇陽佐之，卒無秦王，此亦淖齒、李兌之類也。且夫三代所以亡國者，君專授政，縱酒馳騁弋獵，不聽政事。其所授者，妒賢嫉能，御下蔽上，以成其私，不爲主計，而主不覺悟，故失其國。今自有秩以上至諸大吏，下及王左右，無非相國之人者。見王獨立於朝，臣竊爲王恐，萬世之後，有秦國者非王子孫也。」昭王聞之大懼，曰：「善。」於是廢太后，逐穰侯、高陵、華陽、涇陽君於關外。秦王乃拜范睢爲相。收穰侯之印，使歸陶，因使縣官給車牛以徙，千乘有餘。到關，關閱其寶器，寶器珍怪多於王室。\n秦封范睢以應，〈索隱封范睢於應。案：劉氏云「河東臨晉縣有應亭」，則秦地有應也。又案：本紀以應爲太后養地，解者云「在潁川之應鄉」，未知孰是。　正義《括地志》云：「故應城，在汝州魯山縣東四十里也。」〉號爲應侯。當是時，秦昭王四十一年也。\n范睢既相秦，秦號曰張祿，而魏不知，以爲范睢已死久矣。魏聞秦且東伐韓、魏，魏使須賈於秦。范睢聞之，爲微行，敝衣閒步之邸，〈正義劉云「諸國客館」。〉見須賈。須賈見之而驚曰：「范叔固無恙乎！」范睢曰：「然。」須賈笑曰：「范叔有說於秦邪？」曰：「不也。睢前日得過於魏相，故亡逃至此，安敢說乎！」須賈曰：「今叔何事？」范睢曰「臣爲人庸賃。」須賈意哀之，留與坐飲食，曰：「范叔一寒如此哉！」乃取其一綈袍以賜之。〈索隱按：綈，厚繒也，音啼，蓋今之絁也。　正義今之麤袍。〉須賈因問曰：「秦相張君，公知之乎？吾聞幸於王，天下之事皆決於相君。今吾事之去留在張君。孺子〈索隱劉氏云：「蓋謂睢爲小子也。」〉豈有客習於相君者哉？」范睢曰：「主人翁習知之。唯睢亦得謁，睢請爲見君於張君。」須賈曰：「吾馬病，車軸折，非大車駟馬，吾固不出。」范睢曰：「願爲君借大車駟馬於主人翁。」\n范睢歸取大車駟馬，爲須賈御之，入秦相府。府中望見，有識者皆避匿。須賈怪之。至相舍門，謂須賈曰：「待我，我爲君先入通於相君。」須賈待門下，持車良久，問門下曰：「范叔不出，何也？」門下曰：「無范叔。」須賈曰：「鄉者與我載而入者。」門下曰：「乃吾相張君也。」須賈大驚，自知見賣，乃肉袒䣛行，因門下人謝罪。於是范睢盛帷帳，侍者甚眾，見之。須賈頓首言死罪，曰：「賈不意君能自致於青雲之上，賈不敢復讀天下之書，不敢復與天下之事。賈有湯鑊之罪，請自屏於胡貉之地，唯君死生之！」范睢曰：「汝罪有幾？」曰：「擢賈之髮以續賈之罪，尚未足。」范睢曰：「汝罪有三耳。昔者楚昭王時而申包胥爲楚卻吳軍，楚王封之以荊五千戶，包胥辭不受，爲丘墓之寄於荊也。今睢之先人丘墓亦在魏，公前以睢爲有外心於齊而惡睢於魏齊，公之罪一也。當魏齊辱我於廁中，公不止，罪二也。更醉而溺我，公其何忍乎？罪三矣。然公之所以得無死者，以綈袍戀戀，有故人之意，故釋公。」乃謝罷。入言之昭王，罷歸須賈。\n須賈辭於范睢，范睢大供具，盡請諸侯使，與坐堂上，食飲甚設。而坐須賈於堂下，置莝豆其前，令兩黥徒夾而馬食之。數曰：「爲我告魏王，急持魏齊頭來！不然者，我且屠大梁。」須賈歸，以告魏齊。魏齊恐，亡走趙。匿平原君所。\n范睢既相，王稽謂范睢曰：「事有不可知者三，有不可柰何者亦三。宮車一日晏駕，〈集解應劭曰：「天子當晨起早作，如方崩殞，故稱晏駕。」韋昭曰：「凡初崩爲『晏駕』者，臣子之心猶謂宮車當駕而晚出。」〉是事之不可知者一也。君卒然捐館舍，是事之不可知者二也。使臣卒然填溝壑，是事之不可知者三也。宮車一日晏駕，君雖恨於臣，無可柰何。君卒然捐館舍，君雖恨於臣，亦無可柰何。使臣卒然填溝壑，君雖恨於臣，亦無可柰何。」范睢不懌，乃入言於王曰：「非王稽之忠，莫能內臣於函谷關；非大王之賢聖，莫能貴臣。今臣官至於相，爵在列侯，王稽之官尚止於謁者，非其內臣之意也。」昭王召王稽，拜爲河東守，三歲不上計。〈集解司馬彪曰：「凡郡掌治民，進賢，勸功，決訟，檢姦。常以春行所至縣，勸民農桑，振救乏絕；秋冬遣無害吏案訊問諸囚，平其罪法，論課殿最；歲盡遣吏上計。」〉又任鄭安平，昭王以爲將軍。范睢於是散家財物，盡以報所嘗困戹者。一飯之德必償，睚眦之怨必報。〈索隱睚音崖賣反，眦音土賣反。又音崖債二音。睚眦謂相嗔而怒目切齒。〉\n范睢相秦二年，秦昭王之四十二年，東伐韓少曲、〈集解徐廣曰：「蘇代曰『起少曲，一日而斷大行』。」　索隱按：蘇云「起少曲，一日而斷太行」，故劉氏以爲蓋在太行西南。〉高平，拔之。〈正義《括地志》云：「南韓王故城在懷州河陽縣北四十里。俗謂之韓王城，非也。春秋時周桓王以與鄭。紀年云『鄭侯使辰歸晉陽向，更名高平，拔之』。則少曲當與高平相近。」〉\n秦昭王聞魏齊在平原君所，欲爲范睢必報其仇，乃詳爲好書遺平原君曰：「寡人聞君之高義，願與君爲布衣之友，君幸過寡人，寡人願與君爲十日之飲。」平原君畏秦，且以爲然，而入秦見昭王。昭王與平原君飲數日，昭王謂平原君曰：「昔周文王得呂尚以爲太公，齊桓公得管夷吾以爲仲父，今范君亦寡人之叔父也。范君之仇在君之家，願使人歸取其頭來；不然，吾不出君於關。」平原君曰：「貴而爲交者，爲賤也；富而爲交者，爲貧也。〈索隱上「爲」音如字，下「爲」音于僞反。以言富貴而結交情深者，爲有貧賤之時，不可忘之也。〉夫魏齊者，勝之友也，在，固不出也，今又不在臣所。」昭王乃遺趙王書曰：「王之弟在秦，范君之仇魏齊在平原君之家。王使人疾持其頭來；不然，吾舉兵而伐趙，又不出王之弟於關。」趙孝成王乃發卒圍平原君家，急，魏齊夜亡出，見趙相虞卿。虞卿度趙王終不可說，乃解其相印，與魏齊亡，閒行，念諸侯莫可以急抵者，乃復走大梁，欲因信陵君以走楚。信陵君聞之，畏秦，猶豫未肯見，曰：「虞卿何如人也？」時侯嬴在旁，曰：「人固未易知，知人亦未易也。夫虞卿躡屩檐簦，一見趙王，賜白璧一雙，黃金百鎰；再見，拜爲上卿；三見，卒受相印，封萬戶侯。當此之時，天下爭知之。夫魏齊窮困過虞卿，虞卿不敢重爵祿之尊，解相印，捐萬戶侯而閒行。急士之窮而歸公子，公子曰『何如人』。人固不易知，知人亦未易也！」信陵君大慙，駕如野迎之。魏齊聞信陵君之初難見之，怒而自剄。趙王聞之，卒取其頭予秦。秦昭王乃出平原君歸趙。\n昭王四十三年，秦攻韓汾陘，〈索隱陘音刑。陘蓋在韓之西界，與汾相近也。　正義按：陘庭故城在絳州曲沃縣西北二十里汾水之陽。〉拔之，因城河上〈索隱劉氏云：「此河上蓋近河之地，本屬韓，今秦得而城。」〉廣武。\n後五年，昭王用應侯謀，縱反閒賣趙，趙以其故，令馬服子〈索隱趙括之號也。故虞喜志林云「馬，兵之首也。號曰『馬服』者，言能服馬也」。〉代廉頗〈索隱鄒氏音匹波反。〉將。秦大破趙於長平，遂圍邯鄲。已而與武安君白起有隙，言而殺之。〈集解徐廣曰：「在五十年。」　索隱注徐云五十年，據《秦本紀》及年表而知之也。〉任鄭安平，使擊趙。鄭安平爲趙所圍，急，以兵二萬人降趙。應侯席稾請罪。秦之法，任人而所任不善者，各以其罪罪之。於是應侯罪當收三族。秦昭王恐傷應侯之意，乃下令國中：「有敢言鄭安平事者，以其罪罪之。」而加賜相國應侯食物日益厚，以順適其意。後二歲，王稽爲河東守，與諸侯通，坐法誅。〈集解徐廣曰：「五十二年。」〉而應侯日益以不懌。\n昭王臨朝歎息，應侯進曰：「臣聞『主憂臣辱，主辱臣死』。今大王中朝而憂，臣敢請其罪。」昭王曰：「吾聞楚之鐵劍利而倡優拙。〈正義論士能善卒不戰。〉夫鐵劍利則士勇，倡優拙則思慮遠。夫以遠思慮而御勇士，吾恐楚之圖秦也。夫物不素具，不可以應卒，今武安君既死，而鄭安平等畔，內無良將而外多敵國，吾是以憂。」欲以激勵應侯。〈索隱激音擊。〉應侯懼，不知所出。蔡澤聞之，往入秦也。\n蔡澤者，燕人也。游學干諸侯〈正義不待《禮》曰干。〉小大甚眾，不遇。而從唐舉相，〈集解荀卿曰：「梁有唐舉。」　索隱荀卿書作「唐莒」。〉曰：「吾聞先生相李兌，曰『百日之內持國秉』，有之乎？」〈索隱按：《左傳》「國子實執齊秉」，服虔曰：「秉，權柄也」。〉曰：「有之。」曰：「若臣者何如？」唐舉孰視而笑曰：「先生曷鼻，巨肩，〈集解徐廣曰：「曷，一作『偈』。偈，一作『仰』。巨，一作『渠』。」　索隱曷鼻謂鼻如蝎蟲也；巨肩謂肩巨於項也：蓋項低而肩豎。偈音其例反。〉魋顏，蹙齃，〈索隱（上）魋音徒回反。魋顏謂顏貌魋回，若魋梧然也。齃音烏曷反。蹙齃謂鼻蹙眉。〉膝攣。〈集解攣，兩膝曲也。徐廣曰：「一作『率』。」　索隱謂兩膝又攣曲也。〉吾聞聖人不相，殆先生乎？」蔡澤知唐舉戲之，乃曰：「富貴吾所自有，吾所不知者壽也，願聞之。」唐舉曰：「先生之壽，從今以往者四十三歲。」蔡澤笑謝而去，謂其御者曰：「吾持粱刺齒肥，〈集解持粱，作飯也。刺齒二字當作「齧」，又作「齕」也。　索隱持梁謂作梁米飯而持其器以食也。按：刺齒二字字誤，當爲「齧」字也。齧肥謂食肥肉也。〉躍馬疾驅，懷黃金之印，結紫綬於要，揖讓人主之前，食肉富貴，四十三年足矣。」去之趙，見逐。之〈集解之，一作「入」。〉韓、魏，遇奪釜鬲〈集解《爾雅》曰：「款足者謂鬲。」郭璞曰：「鼎曲腳。」　索隱父歷二音。款者，空也。空足是曲足，云見《爾雅》，郭氏云「鼎曲腳」也。按：以款訓曲，故云「曲腳」也。〉於塗。聞應侯任鄭安平、王稽皆負重罪於秦，應侯內慙，蔡澤乃西入秦。\n將見昭王，使人宣言以感怒應侯曰：「燕客蔡澤，天下雄俊弘辯智士也。彼一見秦王，秦王必困君而奪君之位。」應侯聞，曰：「五帝三代之事，百家之說，吾既知之，眾口之辯，吾皆摧之，是惡能困我而奪我位乎？」使人召蔡澤。蔡澤入，則揖應。應侯固不快，及見之，又倨，應侯因讓之曰：「子嘗宣言欲代我相秦，寧有之乎？」對曰：「然。」應侯曰：「請聞其說。」蔡澤曰：「吁，君何見之晚也！夫四時之序，成功者去。夫人生百體堅彊，手足便利，耳目聰明而心聖智，豈非士之願與？」應侯曰：「然。」蔡澤曰：「質仁秉義，行道施德，得志於天下，天下懷樂敬愛而尊慕之，皆願以爲君王，豈不辯智之期與？」應侯曰：「然。」蔡澤復曰：「富貴顯榮，成理萬物，使各得其所；性命壽長，終其天年而不夭傷；天下繼其統，守其業，傳之無窮；名實純粹，澤流千里，〈集解徐廣曰：「一本無此字。」〉世世稱之而無絕，與天地終始：豈道德之符而聖人所謂吉祥善事者與？」應侯曰：「然。」\n蔡澤曰：「若夫秦之商君，楚之吳起，越之大夫種，其卒然亦可願與？」應侯知蔡澤之欲困己以說，〈集解式絀反。〉復謬曰：「何爲不可？夫公孫鞅之事孝公也，極身無貳慮，盡公而不顧私；設刀鋸以禁姦邪，信賞罰以致治；披腹心，示情素，蒙怨咎，欺舊友，奪魏公子卬，安秦社稷，利百姓，卒爲秦禽將破敵，攘地千里。吳起之事悼王也，使私不得害公，讒不得蔽忠，言不取苟合，行不取苟容，不爲危易行，行義不辟難，〈集解徐廣曰：「一云『不困毀訾』。」〉然爲霸主強國，不辭禍凶。大夫種之事越王也，主雖困辱，悉忠而不解，主雖絕亡，盡能而弗離，成功而弗矜，貴富而不驕怠。若此三子者，固義之至也，忠之節也。是故君子以義死難，視死如歸；生而辱不如死而榮。士固有殺身以成名，雖義之所在，雖死無所恨。何爲不可哉？」\n蔡澤曰：「主聖臣賢，天下之盛福也；君明臣直，國之福也；父慈子孝，夫信妻貞，家之福也。故比干忠而不能存殷，子胥智而不能完吳，申生孝而晉國亂。是皆有忠臣孝子，而國家滅亂者，何也？無明君賢父以聽之，故天下以其君父爲僇辱而憐其臣子。〈索隱言以比干、子胥、申生皆以至忠孝而見誅放，故天下言爲其君父之所僇而憐其臣子也。〉今商君、吳起、大夫種之爲人臣，是也；其君，非也。故世稱三子致功而不見德，豈慕不遇世死乎？夫待死而後可以立忠成名，是微子不足仁，孔子不足聖，管仲不足大也。夫人之立功，豈不期於成全邪？身與名俱全者，上也。名可法而身死者，其次也。名在僇辱而身全者，下也。」於是應侯稱善。\n蔡澤少得閒，因曰：「夫商君、吳起、大夫種，其爲人臣盡忠致功則可願矣，閎夭事文王，周公輔成王也，豈不亦忠聖乎？以君臣論之，商君、吳起、大夫種其可願孰與閎夭、周公哉？」應侯曰：「商君、吳起、大夫種弗若也。」蔡澤曰：「然則君之主慈仁任忠，惇厚舊故，其賢智與有道之士爲膠漆，義不倍功臣，孰與秦孝公、楚悼王、越王乎？」應侯曰：「未知何如也。」蔡澤曰：「今主親忠臣，不過秦孝公、楚悼王、越王，君之設智，能爲主安危修政，治亂彊兵，批患折難，〈索隱批，白結反，又音豐雞反。批患謂擊而卻之。折音之列反。〉廣地殖穀，富國足家，彊主，尊社稷，顯宗廟，天下莫敢欺犯其主，主之威蓋震海內，功彰萬里之外，聲名光輝傳於千世，君孰與商君、吳起、大夫種？」應侯曰：「不若。」蔡澤曰：「今主之親忠臣不忘舊故不若孝公、悼王、句踐，而君之功績愛信親幸又不若商君、吳起、大夫種，然而君之祿位貴盛，私家之富過於三子，而身不退者，恐患之甚於三子，竊爲君危之。語曰『日中則移，月滿則虧』。物盛則衰，天地之常數也。進退盈縮，與時變化，聖人之常道也。故『國有道則仕，國無道則隱』。聖人曰『飛龍在天，利見大人』。『不義而富且貴，於我如浮雲』。今君之怨已讎而德已報，意欲至矣，而無變計，竊爲君不取也。且夫翠、鵠、犀、象，其處勢非不遠死也，而所以死者，惑於餌也。蘇秦、智伯之智，非不足以辟辱遠死也，而所以死者，惑於貪利不止也。是以聖人制禮節欲，取於民有度，使之以時，用之有止，故志不溢，行不驕，常與道俱而不失，故天下承而不絕。昔者齊桓公九合諸侯，一匡天下，至於葵丘之會，有驕矜之志，畔者九國。吳王夫差兵無敵於天下，勇彊以輕諸侯，陵齊晉，故遂以殺身亡國。夏育、太史噭〈索隱二人勇者，夏育、賁育也。噭音皎。〉叱呼〈集解徐廣曰：「呼，一作『喑』。」　正義呼，火故反。〉駭三軍，然而身死於庸夫。〈索隱按：高誘云「夏育爲田搏所殺」。然太史噭未知爲誰所殺，恐非齊襄王時太史也。〉此皆乘至盛而不返道理，不居卑退處儉約之患也。夫商君爲秦孝公明法令，禁姦本，尊爵必賞，有罪必罰，平權衡，正度量，調輕重，決裂阡陌，以靜生民之業而一其俗，勸民耕農利土，一室無二事，力田稸積，習戰陳之事，是以兵動而地廣，兵休而國富，故秦無敵於天下，立威諸侯，成秦國之業。功已成矣，而遂以車裂。楚地方數千里，持戟百萬，白起率數萬之師以與楚戰，一戰舉鄢郢以燒夷陵，再戰南并蜀漢。又越韓、魏而攻彊趙，北阬馬服，誅屠四十餘萬之眾，盡之于長平之下，流血成川，沸聲若靁，遂入圍邯鄲，使秦有帝業。楚、趙天下之彊國而秦之仇敵也，自是之後，楚、趙皆懾伏不敢攻秦者，白起之勢也。身所服者七十餘城，功已成矣，而遂賜劍死於杜郵。吳起爲楚悼王立法，卑減大臣之威重，罷無能，廢無用，損不急之官，塞私門之請，一楚國之俗，禁游客之民，精耕戰之士，南收楊越，北并陳、蔡，破橫散從，使馳說之士無所開其口，禁朋黨以勵百姓，定楚國之政，兵震天下，威服諸侯。功已成矣，而卒枝解。大夫種爲越王深謀遠計，免會稽之危，以亡爲存，因辱爲榮，墾草入邑，〈索隱劉氏云：「入猶充也。謂招攜離散，充滿城邑也。」〉辟地殖穀，率四方之士，專上下之力，輔句踐之賢，報夫差之讎，卒擒勁吳。令越成霸。功已彰而信矣，句踐終負而殺之。此四子者，功成不去，禍至於此。此所謂信而不能詘，〈索隱信音申。詘音屈。謂志已展而不退。〉往而不能返者也。范蠡知之，超然辟世，長爲陶朱公。君獨不觀夫博者乎？或欲大投，或欲分功，〈集解班固弈指曰：「博縣於投，不必在行。」駰謂投，投瓊也。　索隱言夫博弈，或欲大投其瓊以致勝，或欲分功者，謂觀其勢弱，則投地而分功以遠救也，事具小《爾雅》也。按：方言云「所以投博謂之枰」。音平，局也。〉此皆君之所明知也。今君相秦，計不下席，謀不出廊廟，坐制諸侯，利施三川，以實宜陽，〈正義施猶展也，言伐得三川之地。以實宜陽，言展開三川，實宜陽。〉決羊腸之險，塞太行之道，又斬范、中行之塗，六國不得合從，棧道千里，通於蜀漢，使天下皆畏秦，秦之欲得矣，君之功極矣，此亦秦之分功之時也。如是而不退，則商君、白公、〈集解徐廣曰：「白起。」〉吳起、大夫種是也。吾聞之，『鑒於水者見面之容，鑒於人者知吉與凶』。書曰『成功之下，不可久處』。四子之禍，君何居焉？君何不以此時歸相印，讓賢者而授之，退而巖居川觀，必有伯夷之廉，長爲應侯，世世稱孤，而有許由、延陵季子之讓，喬松之壽，孰與以禍終哉？即君何居焉？忍不能自離，疑不能自決，必有四子之禍矣。《易》曰『亢龍有悔』，此言上而不能下，信而不能詘，往而不能自返者也。願君孰計之！」應侯曰：「善。吾聞『欲而不知（止）〔足〕，失其所以欲；有而不知（足）〔止〕，失其所以有』。先生幸教，睢敬受命。』於是乃延入坐，爲上客。\n後數日，入朝，言於秦昭王曰：「客新有從山東來者曰蔡澤，其人辯士，明於三王之事，五伯之業，世俗之變，足以寄秦國之政。臣之見人甚衆，莫及，臣不如也。臣敢以聞。」秦昭王召見，與語，大說之，拜爲客卿。應侯因謝病請歸相印。昭王彊起應侯，應侯遂稱病篤。范睢免相，昭王新說蔡澤計畫，遂拜爲秦相，東收周室。\n蔡澤相秦數月，人或惡之，懼誅，乃謝病歸相印，號爲綱成君。居秦十餘年，事昭王、孝文王、莊襄王。卒事始皇帝，爲秦使於燕，三年而燕使太子丹入質於秦。\n太史公曰：韓子稱「長袖善舞，多錢善賈」，信哉是言也！范睢、蔡澤世所謂一切辯士，然游說諸侯至白首無所遇者，非計策之拙，所爲說力少也。及二人羈旅入秦，繼踵取卿相，垂功於天下者，固彊弱之勢異也。然士亦有偶合，賢者多如此二子，不得盡意，豈可勝道哉！然二子不困戹，惡能激乎？〈索隱二子，范睢、蔡澤也。睢厄於魏齊，折脅摺齒；澤困於趙，被逐弃鬲是也。惡音烏，激音擊也。〉\n\n索隱述贊應侯始困，託載而西，說行計立，貴平寵稽。倚秦市趙，卒報魏齊。綱成辯智，范睢招攜。勢利傾奪，一言成蹊。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:54:14.549Z",
  "sourceUrl": "https://zh.wikisource.org/wiki/%E5%8F%B2%E8%A8%98%E4%B8%89%E5%AE%B6%E8%A8%BB%2F%E5%8D%B7079"
}