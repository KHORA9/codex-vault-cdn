{
  "id": "195039",
  "title": "冊府元龜/卷0997",
  "author": "Wikisource Contributors",
  "excerpt": "狀貌\n\n\n序\n夫戎狄蠻夷，各處其極，東西南北，咸有所稟。豈惟嗜欲不同，抑亦形貌有異，蓋天意所以分夷夏，別族類也。或自傳譯狀彼酋帥，或因朝貢驗彼使人。良史存之，亦圖式之盛也。\n\n\n防風氏\n夏禹時，汪罔氏之君曰「防風氏」。禹致群臣於會稽山，防風氏後至。殺而戮之，〈防風氏違命後至，故禹殺之，陳屍為戮。〉，其節專車。〈骨一節，其長專車。專，擅也。〉\n\n\n鄋瞞國君長狄僑如\n周頃王時，鄋瞞國君長狄僑如〈防風之後，漆姓。〉弟兄三人佚宕中國，〈佚，猶更也。〉瓦石不能害。〈肌膚堅強，瓦石打摘不能虧損。〉叔孫得，臣最善射者也。射其目。〈一云「富父終甥摏其喉，以戈殺之。〉身橫九畝，〈廣一步長百步為一畝。九畝，五丈...",
  "category": "history",
  "content": "\n狀貌\n\n\n序\n夫戎狄蠻夷，各處其極，東西南北，咸有所稟。豈惟嗜欲不同，抑亦形貌有異，蓋天意所以分夷夏，別族類也。或自傳譯狀彼酋帥，或因朝貢驗彼使人。良史存之，亦圖式之盛也。\n\n\n防風氏\n夏禹時，汪罔氏之君曰「防風氏」。禹致群臣於會稽山，防風氏後至。殺而戮之，〈防風氏違命後至，故禹殺之，陳屍為戮。〉，其節專車。〈骨一節，其長專車。專，擅也。〉\n\n\n鄋瞞國君長狄僑如\n周頃王時，鄋瞞國君長狄僑如〈防風之後，漆姓。〉弟兄三人佚宕中國，〈佚，猶更也。〉瓦石不能害。〈肌膚堅強，瓦石打摘不能虧損。〉叔孫得，臣最善射者也。射其目。〈一云「富父終甥摏其喉，以戈殺之。〉身橫九畝，〈廣一步長百步為一畝。九畝，五丈四尺。〉斷其首而載之，眉見於軾。〈兵車之軾高三尺三寸。〉\n\n\n匈奴休屠王太子金日磾\n漢武帝時，匈奴休屠王太子金日磾〈休，音許明切。屠，音儲。磾，音低。〉長八尺二寸，容貌甚嚴。\n\n\n吐谷渾之子吐延\n晉吐谷渾之子吐延身七尺八寸，雄姿魁傑。羌虜憚之，號曰「項羽」。\n\n\n毗騫國王\n梁毗騫國王身長丈二，頸長三尺，自古以來不死。南方號曰「長頸王國」。\n\n\n光城蠻田益宗\n後魏光城蠻田益宗身長八尺，雄果有將略，貌狀舉止有異常蠻。\n\n\n突厥木可汗俟斤\n北齊突厥木可汗俟斤狀貌奇異，面廣尺餘，其色赤黃，眼若琉璃。\n\n\n突厥燕都\n後周突厥燕都狀貌多奇異，面廣尺餘，其色甚赤，眼若琉璃。\n\n\n突厥葉護可汗\n隋文帝時，突厥葉護可汗長頤僂背，眉目踈朗。\n\n\n阿史那思摩\n唐太宗貞觀中，以阿史那思摩為利苾可汗，建牙於阿北。思摩者，頡利族人也，始畢、處羅以其貌似胡人，不類突厥，非阿史那族類，故歷處羅、頡利世常為夾畢特勒，終不得典兵。\n\n\n蝦夷國\n高帝顯慶四年，蝦夷國遣使入朝，其使須長四尺。\n\n\n百濟西部人黑齒常之\n龍朔三年，百濟西部人黑齒常之來降。常之長七尺餘，驍勇有謀略。\n\n\n吐蕃徐舍人\n德宗時，吐蕃徐舍人為大將，身長六尺餘，赤髪大目。\n\n\n技術\n夫究技術之妙，所以事於上；通方術之旨，所以濟乎物。中古而下代有其人，若乃生蠻貊之邦，稟雋異之氣，性識聰悟，講習精篤，或作為幻戲，或研覈星歷，或餌藥以養命，或鑄金而擅譽，以至留神書畫，玩志博奕，莫不萃止。中國盛一時之觀聽者焉。\n\n\n西域大宛諸國\n漢西域大宛諸國。武帝時，有使隨漢使來觀漢廣大，以黎軒眩人獻於漢。〈眩，讀為幻，即今吞刀、吐火、植瓜、種樹、屠人、截馬之術皆是也。〉烏弋山離人善眩。〈讀眩為幻。〉\n\n\n海西人\n後漢撣國。安帝永寧初，遣使朝賀，獻樂及幻人，能變化吐火、自支解、易牛馬頭，又善跳丸數乃至千，自言海西人。海西即大秦。\n\n\n婆羅門方士郡羅延婆\n唐婆羅門方士郡羅延婆，婆寐自言壽二百歲，有長生之術。太宗深加禮待，館之於金飈門內造延年之藥。\n\n\n𦋺賓國王葛邏達支特勒\n𦋺賓國王葛邏達支特勒。元宗開元七年，遣使獻天文經及秘要藥方。\n\n\n解天文人大慕闍\n吐火羅國支汗那王帝賒，開元七年上表獻解天文人大慕闍：「其人智專幽深，問無不知，伏乞天恩喚取慕闍，親問臣等事意諸教法。知其人有如此之藝能，望請令共其供奉，並置一法堂，依本教供養。」其長男吉獵顛。\n\n\n倭國大使真人興能\n倭國，以德宗建中初，遣大使真人興能，自明州路奉表獻方物。風調甚高，善書翰。其本國紙似蠶繭而潔滑，人莫能名。\n\n\n日本國王子\n日本國，以宣宗文中三年遣王子來朝。王子善圍棋，帝令待詔顧師言與之對手。王子出本國如揪玉局冷暖。玉棋子，蓋玉之倉者如楸木，色冷暖者，言冬溫夏涼。人或過說，非也。時王子至二十三下，師言懼辱君命，汗手死心，始敢落指。王子亦凝目縮臂，數四，竟伏不勝回，謂禮賓曰：「此第幾手也。」禮賓曰：「第三，非其第一手也。」王子曰：「願見第一手。」禮賓曰：「勝第三可見第二勝，第二可見第一。今欲躁見第一者，其可乎！」王子撫局嘆曰：「小國之一不敵大國之三，信矣。」\n\n\n契丹東丹王\n後唐契丹東丹王歸中國，明宗賜姓名贊華，尤好畫及燒金煉汞之術。始泛海歸朝，載書數千卷自隨。樞密使趙延壽每求，假異書及醫經，皆中國無者。\n\n\n永康王兀欲\n永康王兀欲即東丹之長子也，後改名聿。好行仁惠，善丹青，尤精飲藥。\n\n\n勇鷙\n夫蠻夷戎狄，其俗不同。桀驁荒獷，所稟亦異，殺伐為事，爭奪為功，莫不以材力相先，鷙勇相尚，角騎射之工競，馳逐之利名，出種族氣淩部落，又豈知仁義為善哉！\n\n\n匈奴冒頓\n漢匈奴冒頓，頭曼〈莫切。〉單于太子。初，質於月支，而匈奴急擊月支。月支欲殺冒頓，冒頓盜其善馬，騎亡歸。頭曼以為壯，令將萬騎。\n\n\n烏桓豪人扶潄官\n烏桓豪人扶潄官勇健，每與鮮卑戰輒陷敵。詔賜號率眾君。\n\n\n西羌\n西西羌無弋爰劍，曾孫忍，子研至豪健，故羌中號其後為研種。從爰劍種五世至研，研最豪健，自後以研為種號。十三世至燒當，復豪健，其子孫更以燒當為種號。\n\n\n句驪王宮\n後漢句驪王宮勇壯，數犯邊境。\n\n\n夫餘王\n夫餘王，其先北夷索小離國王侍兒見天上有氣大如雞子來降，因以有身。生子名曰「東明」。長而善射，王忌其猛，欲殺之，因走至夫餘而王焉。\n\n\n高句麗王位宮\n魏高句麗王位宮，其曾祖名宮，生能開目視，其國人惡之。及長大，果兇虐，數寇鈔，國見殘破。今王生墮地亦能開目視人，句麗呼相似為位似其祖，故名之為位宮。有力勇，便鞍馬，善獵射。\n\n\n鮮卑檀石槐\n鮮卑投鹿侯從匈奴軍三年，其妻在家有子。投鹿侯歸，怪欲殺之。妻言：「嘗晝行，聞雷震，仰天視而雹入其口，因吞之，遂姙身十月而產。此子必有奇異，且長之。」投鹿侯因不信妻，乃語家令收養焉。號檀石槐，長大勇健，智略絕眾。年十四五，異部大人卜賁邑鈔取其外家牛羊，檀石槐策騎追擊，所向無前，悉還得所亡，由是部落畏服。施法禁曲直，莫敢犯者，遂推以為大人。\n\n\n烏丸蹋頓\n烏丸蹋頓驍武，邊長老皆比之冒頓。恃其阻遠，敢受亡命以雄百蠻。\n\n\n吐延\n晉吐延，吐谷渾之子也。性倜儻不群，嘗慷慨謂其下曰：「大丈夫生不在中國，當高光之世，與韓、彭、吳、鄧並驅中原，定天下雌雄，使名垂竹帛。而潛竄窮山，隔在殊俗，不聞禮教於上京，不得策名於天府。生與麋鹿同群，死作氈裘之鬼，雖偷觀日月，獨不愧於心乎！」性猜忍而負其智，不能恤下，為羌酋姜聰所刺。劍猶在其身，謂其將紇拔泥曰：「豎子刺吾，吾之過也。上負先公，下愧士女，所以控制諸羌者以吾故也。吾死之後，善相葉延速保白蘭。」言終而卒。\n\n\n突厥攝圖\n宋突厥攝圖，一號沙缽略。勇而得眾，北夷皆歸附之。獵於常代之間，略一日手殺鹿十八頭，賫尾舌以獻。〈又云：「攝圖，才吾之子。長而且雄，國人皆知，莫敢拒者。〉\n\n\n馮盎\n唐馮盎，高州良德人，代為本郡太守領。武德初，廣、新二州賊帥高法澄、況寶徹等並受林士宏節度，殺害隨官。盎率兵擊破之。既而寶徹兄子智臣又聚兵於新州，自為渠帥。盎趨往之，兵交，盎卻兜鍪大呼曰：「爾等頗知我否！」賊多棄戈，肉袒而拜，其徒潰，擒寶徹、智臣等，嶺外遂定。\n貞觀中，羅寶諸洞獠叛。詔令盎率部落二萬為諸軍先鋒。時有賊數萬屯據險要，不可攻逼。盎持弩語左右曰：「盡吾此箭，可知勝負。」連發七矢而中七人，賊退走，因縱兵乘之，斬首千餘級。\n\n\n馮智載\n馮智載，高州都督盎之子也。少有籌略，撫眾得其效死，川洞酋師多願隸之。大業末，隨父至雒陽，仍領本鄉驍果宿衛。及江都難作，智載結其所部逃還。是時，群盜蜂起，嶺嶠路絕。智載具戰所向無前，至高涼，俚師推之以為謀主。尋而盎至拒守者不之前，智載就迎，乃獲進。\n\n\n回紇菩薩\n回紇菩薩勁勇有膽氣，每對敵臨陣，必身先士卒。\n\n\n西突厥葉護可汗\n西突厥葉護可汗勇而有謀，善攻戰。\n\n\n高麗國王王武\n晉高麗國王王武勇而多力，能伸屈鐵鉤。\n\n\n悖慢\n《傳》云：「夷蠻要服，戎狄荒服。」要服者貢，荒服者王，古之制也。逮漢而降，夷狄浸驕，種類滋蕃，悍驁難制。其有穹廬之長、椎髻之豪，懷之以文而不賓，和之以親而不庭，要之以盟而無信，餌之以貨而無厭。或肆用桀心，專圖薦食亡，蕃服之禮，任忿鷙之性，不式戎索踞俟王臣雍閼遠人誘納亡命為抄掠之患形褻之辭故聖王畜之。若鳥獸敺之。若[B177][B150]示之以威武接之以禮讓羈縻而不絕者誠制禦之遠略也。\n漢尉佗為南越王高祖以中國初定使陸賈賜尉佗印賈至他結（音椎）箕踞見賈。\n匈奴單於武帝征和四年遣使遺。《漢書》雲：南有大漢北有強胡胡者天之驕子也。不為小禮以自煩令欲與漢闓大關取漢女為妻（闓讀烏關同）歲給遺我蘗酒萬石稷米五千斛（以蘗為酒味尤亂稷粟米也。）雜繒萬疋它如故約則邊不相盜矣。漢遣使者報送其使單於使左右難漢使者曰：漢禮義國也。貳師道前太子發兵反何也。使者曰：然乃丞相私與太子爭鬥太子發兵欲誅丞相丞相誣之故誅丞相此子弄父兵罪當笞小過爾孰與冒頓單於身殺其父代立嘗妻後母禽獸行也。單於留使者三歲乃得還。\n朝鮮王衛蒲傳子至孫右渠（蒲死傳子子傳孫右渠者其孫名也。）所誘漢亡人滋多。又未嘗入見真番辰國欲上書見天子。又雍閼弗通（辰謂辰韓之國也。雍讀曰壅）。\n賓國武帝時始通其王烏頭勞自以絕遠漢兵不能至數剽殺漢使（剽切也。音頻妙切）。\n烏孫昆莫居西域武帝時令張騫賫金幣往賜見騫如單於禮（昆莫自比於單於）騫大慚謂曰：天子致賜王不拜則還賜（還賜謂將賜物還歸漢也。）昆莫起拜其它如故。\n南夷。且蘭君武帝時南粵反帝使馳義侯因犍為發南夷兵。且蘭君恐遠行旁國虜其老弱（恐發兵與漢行後其國空虛而旁國來寇鈔取其老弱也。）乃與其眾反殺使者及犍為太守郅支單於既殺漢使谷吉自知負漢。又聞呼韓邪益強遂西奔康居康居王以女妻郅支郅支亦以女予康居康居甚尊敬郅支欲倚其威以脅諸國（倚音於綺切）郅支數借兵擊烏孫深入至赤谷城殺略民人敺畜產（敺與驅同下皆類此）烏孫不敢追西邊空虛不居者。且千里郅支單於。且以大國威名尊重。又乘勝驕不為康居王禮怒殺康居王女及貴人人民數百或支解投都賴水中（支解謂截其四支也。都賴郅支水名）發民作城日作五百人二歲乃已。又遣使責闔蘇大宛諸國歲遺（胡廣雲：康居北可一千里有國名奄蔡一名合蘇。然則闔蘇即奄蔡也。歲遺者年常所獻進之物遺弋季切）不敢不予漢遣使三輩至康居求谷吉等死（死屍也。）郅支困辱使者不肯奉詔而因都護上書言居困屈顧歸計疆難遣子侍（故為此言以調戲也。歸計謂歸附而受計策也。）其驕如此。\n樓蘭最在東垂近漢當白龍堆乏水草常主發導負水儋糧送迎漢。又數為吏卒所寇徵艾不便與漢通（艾讀曰又也。）後復為匈奴反間（間音居莧切）數遮殺漢使。\n康居成帝時遣子侍漢貢獻然自以絕遠獨驕不肯與諸國相望都護郭舜數上言本匈奴盛時非以兼有烏孫康居故也。及其稱臣妾非以失二國也。漢雖皆受其質子然三國相輸遺交通如故亦相候伺見便則發合不能相親信離不能相役使以今言之結配烏孫竟未有益反為中國生事然烏孫既結在前今與匈奴俱稱臣義不可拒而康居驕黠訖不肯拜使者（訖竟也。）都護吏至其國坐之烏孫諸使下王及貴人先飲食已乃飲舀都護吏（飲音盡禁切舀音徒濫切）故為所省以誇旁國（言故不省視漢使也。）以此度之何故遣子入侍其欲賈市為好辭之詐也。匈奴百蠻大國（於百蠻之中最大國也。）今事漢甚備聞康居不拜。且使單於有自下之意（言單於見康居不事漢以之為高自以事漢為太卑而欲改誌也。）宜歸其侍子絕勿復使（不通使令其國也。）以章漢家不通無禮之國。\n南匈奴單於以光武建武初彭寵反畔於漁陽南匈奴單於與共連兵復權立盧芳使人居五原帝初平諸夏未遑外事至六年始令歸德侯劉颯使匈奴匈奴亦遣使來獻漢復令中郎將韓統報命賂遺金幣以通舊好而單於驕踞自比冒頓對使者辭語悖慢南齊太祖建元一年芮芮主遣使貢獻貂皮雜物與帝書欲伐魏謂帝足下自稱吾獻獅子皮褶皮如虎皮色白毛短時有賈胡在蜀見之雲：此非獅子皮乃扶拔皮也。\n隋倭國王多思此煬帝大業四年遣使朝貢使者曰：聞海西菩薩天子重興佛法故遣朝拜兼沙門數十人來學佛法其國。《書》曰：日出處天子致書日沒處天子無恙雲：雲：帝覽之不悅謂鴻臚卿曰：蠻夷書有無禮者勿復以聞。\n唐突厥始畢可汗高祖舉義兵遣兵助軍及平京師自恃其功益驕踞前後賞賜不可勝紀其使者至長安頗多橫恣帝以中原未定每優容之。\n突厥頡利初嗣立承父兄之資兵馬強盛有憑陵中國之誌高祖以中原初定不遑外略每優容之賜與不可勝計頡利言辭悖傲求請無厭。\n吐蕃以貞觀中遣使求婚太宗未之許及破土谷渾諸羌乃率其眾二十餘萬頓於松州西境遣使貢金甲雲：來迎公主。又謂屬曰：若大國不嫁公主於我即當入冠遂進攻松州。\n龜茲王伐疊貞觀中臣於西突厥安西都護郭孝恪來伐焉耆龜茲發兵援助自是職貢頗闕伐疊死其弟訶黎布失畢代立漸失蕃禮。\n朱邪孤註以高宗永徽二年殺招討使果毅都尉單道惠而與賀魯連和。\n突厥默啜以中宗神龍二年殺我行人假鴻臚卿臧思言帝以思言對賊不屈節特贈鴻臚卿。\n吐蕃以玄宗開元中自恃兵強每通表疏求敵國之禮言詞悖慢帝甚怒之。\n回紇以肅宗寶應三年閏正月己酉夜十有五人犯金口光門突入鴻臚寺門司不能禁。\n回紇登裏可汗毗伽闕可汗少子也。代宗初即位以史朝義尚在河雒遣中使劉清潭徵兵於回紇乃以雍王為兵馬元帥以殿中監樂子昂與前朔方節度魏琚為左右廂兵馬使以中書舍人韋少華充元帥判官兼掌書記給事中李進兼禦史中丞充元帥行軍司馬東會回紇時回紇營於陜州黃河北雍王領子昂等從而見之可汗責雍王不於帳前舞蹈禮倨子昂辭以元帥是嫡孫兩宮在殯不合有舞蹈回紇宰相及車鼻將軍庭詰曰：唐天子與登裏可汗約為兄弟今可汗即雍王叔叔侄有禮數何得不舞蹈子昂苦辭以身有慘禮不合行人報雲：元帥即唐太子也。太子即儲君也，豈有中國儲君向外國可汗前舞蹈相拒久之車鼻遂引子昂李進少華魏琚各捶一百少華琚一日而死以王少年未諳事放歸本營吐蕃以代宗大歷二年十一月遣其首領論立界和蕃使薛景仙來朝景仙奏曰：臣見吐蕃贊普於延葛川語臣雲：請以鳳林關為界帝不答。\n回紇以大歷六年正月於鴻臚寺擅出坊市掠人子女所繇官禁止反怒毆以三百騎犯含光門朱雀門是日皇城諸門盡閉帝使中使劉清潭宣慰乃止七年七月癸巳擅出鴻臚寺入坊市強逐長安縣令邵說於含光門之街奪說所乘馬去而說脫身避走所繇不能禁九年九月壬寅鴻臚寺回紇擅出寺白晝殺人所繇禽之特詔免罪。又十年九月戊申回紇白晝刺人於東市人執之拘於萬年縣其首領赤心聞之自鴻臚寺馳入縣獄劫囚而出砍傷獄吏。\n渤海以憲宗元和二年進奉端午使楊光信逃歸潼關吏執以至鞫於內仗。\n黠戛斯以武宗會昌初破回紇自稱李陵之後與國同姓令達幹等十人送太和公主至塞上烏介途遇黠戛斯使達幹等並被殺太和公主卻歸烏介可汗乃質公主同行南度大磧至天德界奏請天德城與公主居。\n○外臣部·怨懟\n夫戎狄無厭本乎！桀驁之性國家有道存夫羈縻之方然而恃險與遠財利是顧制禦或失驕慢遂滋揚言怨尤輕背約束大即冠盜如故小亦偃蹇自恣斯蓋蠻貊之常態邊塞所預防者也。\n漢南粵王尉陀高後時有司請禁粵關市鐵器陀曰：高皇帝立我通使物今高後聽讒臣別異蠻夷鬲絕器物（鬲與隔同）此必長沙王計欲倚中國擊滅南海並王之自為功也，於是陀乃自尊號為南粵武帝。\n匈奴郅支單於宣帝時郅支以呼韓邪破弱降漢不能自還西收右地會漢發兵送呼韓邪單於郅支繇是遂西破呼偈堅昆下令（呼偈小國名在匈奴北偈起利切令音零）兼三國而都之怨漢擁護呼韓邪而不助已困辱漢使者江始等。\n匈奴烏珠留。若單於漢末王莽奏中國不得有二名因使使者以諷單於宜上書慕化為一名漢必厚賞單於從之後莽易單於故印故印文曰：匈奴單於璽更曰：新匈奴單於章詔令上故印綬單於遂解故印綬授漢使受新印綬不解視印飲食至夜乃罷漢使陳饒謂諸將帥曰：單於如視印見其變改必求故印此非詞說所能拒也。既得而復失之辱命莫大焉不如椎破故印以絕禍根乃引斧椎壞之明日單於果遣人求故印漢使示以故印モ奴求稅烏桓不得重以印文改易故怨恨冠擊諸國莽，於是分匈奴為十五單於。\n後漢莎車國王賢遣使貢獻請都護光武以問大司空竇融以為賢父子兄弟相約事漢款誠。又至宜加號位以鎮安之帝乃因其使賜賢西域都護印綬及車旗黃金錦繡敦煌太守裴遵上言夷狄不可假以大權。又令諸國失望詔書收還都護印綬更賜賢以漢大將軍印綬其使不肯易遵迫奪之賢繇是始恨而猶詐稱大都護。\n匈奴建武中聞漢購求盧芳貪得財帛乃遣芳還降望得其賞而芳以自歸為功不稱匈奴所遣單於復恥言其計故賞遂不行繇是大恨入冠尤深二十年遂至上黨扶風天水二十一年冬復冠上谷中山殺略鈔掠甚眾北邊無復寧歲。\n唐南詔蠻高宗時其渠帥來朝其後孫ト羅鳳立襲€南王時鮮於仲通為劍南節度使張虔陀為€南太守仲通褊急虔陀。又遣人罵辱之羅鳳忿怨因攻圍虔陀殺之自是ト羅鳳北臣吐蕃。\n默啜則天時冊立為特進頡跌利施大單於立功報國可汗初高宗鹹亨中突厥諸部來降附者多處之豐勝靈夏朔代等州謂之降戶默啜至是。又索降戶及單於都護府之地兼請農器種子則天初不許默啜大怨言辭甚慢。\n屍利佛誓國王渤順玄宗開元十年遣使獻表論邊吏淩侮言甚切至。\n回紇以代宗大歷之後恃功屢遣使督和市繒帛十三年冠太原德宗即位使中官梁文秀告哀。且修舊好可汗移地不為禮。\n德宗建中二年十二月入蕃使判官常魯與吐蕃使論悉諾羅等至自蕃中初至蕃魯與其使崔漢言曰：來敕雲：所貢獻物並領訖今賜外甥少物信至領取我大蕃與唐國舅甥爾何得以臣禮見處。又所欲定界雲州之西請以賀蘭山為界其盟約請依景龍二年。\n吐蕃尚結贊德宗貞元中陷夏州檢校左庶子兼禦史中丞崔澣為入吐蕃使氵至鳴沙與尚結贊相見詔問其違約陷鹽夏州之故對曰：本以定界碑被牽倒恐二國背盟相侵故造境上請修舊好。又蕃軍頃年破朱Г之眾於武功未獲酬償所以來爾。\n○外臣部·殘忍\n慘毒安忍疾之已甚桀驁荒犭廣死而不吊其有族類斯熾威儀罔攝天資狡惡不常喜怒甚者滅親以自立次乃虐眾以求附聚封割而為樂肆焚灼而逞誌芥視老弱獸飲膏血服習玄器暴殄天物間以小怒亦成淫罰中國所以懲禦備守蓋謂此也。\n漢匈奴冒頓單於為太子時作鳴鏑（音嫡箭也。音呼交切）習勒其騎射（勒其所部騎皆習射也。）令曰：鳴鏑所射而不悉射者斬行獵獸有不射鳴鏑所射斬之已而冒頓以鳴鏑自射善馬左右莫敢射冒頓立斬之居頃之復以鳴鏑自射其愛妻左右或頗恐不敢射復斬之。\n匈奴握衍朐（音劬）單於初立兇惡盡殺虛閭權渠單於時用事貴人邢未央等立二歲暴虐殺伐國中不附。\n魏高句麗王位宮生而目開能視國人惡之及長大果兇虐數冠鈔國見殘破。\n晉林邑王文以前王範逸妻妾悉置之高樓從巳者納之不從者絕其食永和三年率眾攻陷日南太守夏侯覽以屍祭天。\n隋吐谷渾王呂誇在位百年屢因喜怒廢其太子而殺之其後太子懼見廢辱遂謀執呂誇而降請兵於邊吏秦州總管河間王引請將兵應之上不許太子謀泄為其父所殺。\n唐ク王吐蕃贊府姓不夜名器宗弄贊太宗時為其君長用刑嚴峻喜怒無常每月異國賓客驅野馬犁牛於前弄贊馳以劍斬之首墜於前側用以為歡突厥可汗默啜則天時攻定州殺刺史孫彥高焚燒百姓廬舍虜掠男女無少長皆殺之則天乃立廬陵王為皇太子充河北道行軍大元帥軍未發而默啜盡殺所掠趙定等州男女八九萬人從五回道而去所過殘殺不可勝紀。\n回紇登裏可汗代宗即位初助國討史朝義既至東京以賊界肆行殘忍士女懼之皆登聖善寺及白馬寺二閣以避之回紇縱火二閣傷死者計萬累旬火不滅。\n後唐契丹東丹王歸中國明宗賜姓李名贊華嚴刻馭下姬仆小有過者即挑目火灼妻夏氏畏其慘毒竟離婚為尼。又好飲人血左右姬媵多刺其臂以吮之。\n晉契丹阿保機少帝天福九年入冠陷具博及略諸縣邑所至皆撫寧之給以符牒賞以服章及戚城小戰不勝博州大┰青州阻絕遂大怒華人所俘百姓屠死者不可勝紀成擒軍士皆炮烙之開運二年。又犯廣晉州西北界邢雒磁三州虜殺殆盡束蘊於大桑樹炷火燒之仍詫樹曰：我知紫披襖出於爾身豈容汝活邪。\n漢高祖初自汴北回陷相州殺留後梁暉遂屠其城翌日北去命高唐英鎮之唐英閱城中遺民得男女七百人而已乾道中王繼宏鎮相州於城中得髑髏十五萬殺人之數從可知也。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:52:43.232Z",
  "sourceUrl": "https://zh.wikisource.org/wiki/%E5%86%8A%E5%BA%9C%E5%85%83%E9%BE%9C%2F%E5%8D%B70997"
}