{
  "id": "1224757",
  "title": "大明孝陵神功圣德碑",
  "author": "Wikisource Contributors",
  "excerpt": "仰惟皇考，备大圣之德，当亨嘉之运，受上天之成命，正中夏文明之统，开子孙万亿世隆平之基，予小子棣恭承鸿业，夙夜靡宁，图效显扬，思惟罔极。乃永乐元年六月戊午，合臣庶之辞，奉册宝，上尊谥。复命儒臣，纂修实录，编类宝训，以纪成烈。载惟皇考，稽古创制，树石皇祖考英陵，刻辞垂训，予尝伏读，为之感激。矧自诗书所载，彝鼎所铭，皆古先圣王，称颂祖考之德，用垂无穷。是亦继志述事之大者，不可以缓。谨颂述功德，勒之贞石，表揭于孝陵，以示子孙臣庶，永永元极。序日：皇考太祖，圣神文武钦明启运俊德成功统天大孝高皇帝，姓朱氏，句容大族也。皇曾祖，熙祖裕皇帝，居泗州。皇祖、仁祖淳皇帝。居濠州。皇考生焉，聪明天纵，德业久崇，至考...",
  "category": "history",
  "content": "仰惟皇考，备大圣之德，当亨嘉之运，受上天之成命，正中夏文明之统，开子孙万亿世隆平之基，予小子棣恭承鸿业，夙夜靡宁，图效显扬，思惟罔极。乃永乐元年六月戊午，合臣庶之辞，奉册宝，上尊谥。复命儒臣，纂修实录，编类宝训，以纪成烈。载惟皇考，稽古创制，树石皇祖考英陵，刻辞垂训，予尝伏读，为之感激。矧自诗书所载，彝鼎所铭，皆古先圣王，称颂祖考之德，用垂无穷。是亦继志述事之大者，不可以缓。谨颂述功德，勒之贞石，表揭于孝陵，以示子孙臣庶，永永元极。序日：皇考太祖，圣神文武钦明启运俊德成功统天大孝高皇帝，姓朱氏，句容大族也。皇曾祖，熙祖裕皇帝，居泗州。皇祖、仁祖淳皇帝。居濠州。皇考生焉，聪明天纵，德业久崇，至考纯诚，动与天应，龙髯长郁，然项上奇骨隐起至顶，威仪天表，望之如神。及天下乱，豪杰相率来归。乃焚香祝天，为民请命。发迹定远。遂至滁州，进保和州，率众渡江，由采石驻师太平，人居建康，亲取宁国，下婺州，保境息民，以待天命。伪汉来寇，亲击败之，复亲征之，取江州，江西诸郡悉归附。已而伪汉主围龙兴，自将往救，大败之鄱阳，伪汉主死。进攻武昌，其子以城降，封归德侯，湖湘底平，继取姑苏，执伪吴主浙西。用靖命大将军下山东，清中原，分兵取闽广，一军由口口，一军由庆元入闽，一军入苍梧，放乎南海，疆宇日广，威德日盛，臣民劝进，凡三让乃许。岁戊申春正月乙亥，告祀天地，即皇帝位于南郊。定有天下之号曰“大明”，纪元洪武，建社稷宗庙，追尊四代考妣为帝后，册中宫，建皇太子，追封同姓。是岁八闽肃清，广海奠服，山东就降，河南顺附。大将军师次通州，元君夜遁，其下举城降，诸将逐收山西。自龙门济河长安，父老迎降，关陇悉定，元亡将屡为边患，败之定西，逐出塞外。复命将攻应昌，获元君之孙，群臣请献俘于庙，不许，封崇礼侯。已而礼遣之归，漠北元宗室及吐蕃皆降。命将征蜀，伪夏主降，封归义侯。蜀平。元将以辽东降，因而任之。吐蕃别部寇边，命将逐之，至昆仑山而还。西南夷作乱，命将征之，廓云南地数千里，悉为郡县。元主乘间寇边，命将征之，度大岭之北，元主走死，余众皆降。其命将出师也，必丁宁告戒，以不杀为务。率授成笄，举无遗策，而恒归功于下。由是群雄殄灭，武功告成，天下归一。\n   至于崇君道、修人纪、革胡元弊习，以复先王之旧者，其谟烈为尤盛。渡江首辟礼贤馆，聘致贤士，与讨论治道，虽祁寒盛暑不废，书古经训于殿廊，出入省观为监戒。采古明堂遗意，合祀天地，岁一享之，宗庙时享，至诚至敬。复建奉先殿于禁中，朝夕荐献，每四鼓而兴，昧爽临朝，日晏忘餐，晡复听政。日常居外，盗贼小警，终夕不寐。边防武备，尤注意。臣庶有所陈奏，无间疏贱，皆得接见，虚心清问，从善若决江河。谕告臣民，动引古道。自为诏敕，不待构思，洞达：幽隐，性节俭，服御朴素，遇靡异奇巧之物，辄弃毁之。食不用乐，间设麦饭野蔬，四方异味，不许入贡。非宴群臣，不设盛馔。无行宫别殿，苑囿池台，不事游猎。有司不得奏祥瑞。恒做天戒，以修庶政。遇灾伤辄宽刑罚。尤重农事，语及稼穑艰难，或至出涕，亲耕籍田，命守令劝课农桑，教民树艺，修陂池堤防，以备旱涝，屡赐民田租，驰坑冶之利，罢淘金网珠诸产；珍怪洞穴，塞而禁之。分天下为十三道，考古封建之制，册诸子为王，以固藩屏。罢中书省，内升六部，分理庶务。析五军都督府，以掌兵政。置都察院，以司纠察。外置布政司统郡邑，都司统军卫；而以按察司监临之。外戚不予政，宦寺服扫除而已。自居建康，即有事于学宫，天下既定，乃建国学，亲祀孔子，数视学讲经。郡邑咸建庙学。春秋释奠，下及里社，皆立学，分遣国子生教，北方郡县，赐以经籍。诏天下文体，务崇古雅，毋泥声律对偶。海外蕃国，皆遣子入学，太学生常数千人。召名儒，修五礼。作九韶之乐，咏歌祖德，勒之金石。审天象，作地志，演绎经传，定法律。亲为祖训，以示子孙。翊戴功臣，咸锡封爵铁券，殁祀于庙。有军功者，皆世其禄。古帝王忠臣义士，在祀典者，陵庙皆为修治禁防。正山川百神封号，废天下淫祠。元臣以死殉国第二篇龙角葬当致天子者，咸命列祀典。诏天下置旌善甲明亭，行乡饮酒礼。凡先王所以教民成俗者，举行无遗。维护户口滋殖，年谷屡登，盗贼屏息，边境晏然。东极海隅，西越流沙，南逾丹徼，北尽朔漠，重译来朝者，无虚岁。声教所及，罔不率服。\n   初，皇祖妣淳皇后，梦神馈药如丸，烨烨有光，吞之，既觉异香袭体，遂娠皇考，及诞之夕，有光烛天。长游定远，道中遇疾，有紫衣两人，饮食之，与共卧起。疾愈，莫知所之。尝夜隐麻湖中，遇群童称迎乘舆，叱之不见。渡军采石，上有云气如龙文，贯牛渚矶。亲征婺州，五色云如盖，覆其军，皇考皆不恃为祥，而临事之际，恒存儆戒。皇考年廿五起率师。三十有四为吴国公，三十九即吴王位，四十有一即皇帝位，在位三十一年，岁戊寅闰五月乙酉，崩于西宫，寿七十一。皇妣孝慈昭宪至仁艾德承天顺圣高皇后马氏，宋太保默之后，追封徐王，马公之子，坤厚含弘，同勤开创，化家为国，功德并隆，涂山有妾，古今一揆。壬戌八月丙戌崩，寿五十一，合葬孝陵。陵予作于钟山之阳，因山为坟，遗命不藏金玉，器用陶瓦。万方哀悼，若丧考妣。皇子，男二十有四，女十四。男：懿文皇太子标，秦愍王樉，晋恭王棡，予小子棣，自燕藩入继大统，周王橚，楚王桢，庶人樽，潭王梓，鲁荒王檀，蜀王椿，湘献王柏，代王桂，肃王楧，辽王植，庆王椭，宁王权，岷王楩，谷王穗，韩宪王松，沈王模，安王楹，唐王柽，郢王楝，伊王棒。女：临安公王，宁国长公主，崇宁公主，安庆公主，汝宁公主，怀庆长公主，大名长公主，福清公主，寿春公主，南康长公主，永嘉长公主，含山长公主，汝阳长公主，宝庆公主。孙：建文君允炆，皇太子高炽，秦隐王尚炳，嗣晋王济煊，汉王高煦，赵王高燧，周世子有墩，楚世子孟烷，嗣鲁王肇辉，蜀悼庄世子悦蠊，代世子逊瑞，宁世子磐斌，岷世子徽炫，谷世子赋灼，嗣韩王冲域，余悉封郡王。曾孙男瞻基，嗣秦王志垣，晋世子美圭，余以次册封。于戏!皇考皇帝，除暴救民，实有难于汤武者。自商周之后，享国长久称汉唐宋。然不阶一旅而得天下者，惟汉高帝，我皇考迹与之同，而功业过之。盖元氏入主中夏，将及百年，衣冠之俗，变为左衽，彝伦羁坏，恬不为怪，上天厌之,遂至大乱。皇考起徒步而靖之，修复口口，甄陶六合，重昏沈痼，一旦昭苏，大功大德，在天地，在生民，固不待予小子之赞扬。然使后世有所凭借，仪式以上继英口石刻之意，有不可已者。\n\n谨拜于稽首而陈颂日：\n\n永乐十一年九月十八日孝子嗣皇帝棣谨述。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:55:01.527Z",
  "sourceUrl": "https://zh.wikisource.org/wiki/%E5%A4%A7%E6%98%8E%E5%AD%9D%E9%99%B5%E7%A5%9E%E5%8A%9F%E5%9C%A3%E5%BE%B7%E7%A2%91"
}