{
  "id": "7342",
  "title": "詩品",
  "author": "Zhong, Rong, active 502-519",
  "excerpt": "Produced by Ni-Yen Wu\r\n\r\n\r\n\r\n\r\n\r\n\r\n\r\n\r\n\r\n詩品\r\n\r\n\r\n氣之動物，物之感人，故搖蕩性情，行諸舞詠。照燭三才，暉麗萬有，靈\r\n衹待之以致饗，幽微藉之以昭告，動天地，感鬼神，莫近於詩。昔〈南風\r\n〉之詞，〈卿雲〉之頌，厥義敻矣。夏歌曰：「鬱陶乎予心。」楚謠曰：\r\n「名予曰正則。」雖詩體未全，然是五言之濫觴也。逮漢李陵，始著五言\r\n之目矣。古詩眇邈，人世難詳，推其文體，固是炎漢之製，非衰周之倡也\r\n。自王、揚、枚、馬之徒，詞賦競爽，而吟詠靡聞。從李都尉迄班婕妤，\r\n將百年間，有婦人焉，一人而已。詩人之風，頓已缺喪。東京二百載中，\r\n惟有班固〈詠史〉，質木無文",
  "category": "history",
  "content": "Produced by Ni-Yen Wu\r\n\r\n\r\n\r\n\r\n\r\n\r\n\r\n\r\n\r\n詩品\r\n\r\n\r\n氣之動物，物之感人，故搖蕩性情，行諸舞詠。照燭三才，暉麗萬有，靈\r\n衹待之以致饗，幽微藉之以昭告，動天地，感鬼神，莫近於詩。昔〈南風\r\n〉之詞，〈卿雲〉之頌，厥義敻矣。夏歌曰：「鬱陶乎予心。」楚謠曰：\r\n「名予曰正則。」雖詩體未全，然是五言之濫觴也。逮漢李陵，始著五言\r\n之目矣。古詩眇邈，人世難詳，推其文體，固是炎漢之製，非衰周之倡也\r\n。自王、揚、枚、馬之徒，詞賦競爽，而吟詠靡聞。從李都尉迄班婕妤，\r\n將百年間，有婦人焉，一人而已。詩人之風，頓已缺喪。東京二百載中，\r\n惟有班固〈詠史〉，質木無文。降及建安，曹公父子篤好斯文，平原兄弟\r\n鬱為文棟，劉楨、王粲為其羽翼。次有攀龍托鳳，自致於屬車者，蓋將百\r\n計。彬彬之盛，大備於時矣。爾後陵遲衰微，迄於有晉。太康中，三張、\r\n二陸、兩潘、一左，勃爾復興，踵武前王，風流未沫，亦文章之中興也。\r\n永嘉時，貴黃、老，稍尚虛談。於時篇什，理過其辭，淡乎寡味。爰及江\r\n表，微波尚傳，孫綽、許詢、桓、庾諸公詩，皆平典似《道德論》，建安\r\n風力盡矣。先是郭景純用雋上之才，變創其體。劉越石仗清剛之氣，贊成\r\n厥美。然彼眾我寡，未能動俗。逮義熙中，謝益壽斐然繼作。元嘉中，有\r\n謝靈運，才高詞盛，富豔難蹤，固已含跨劉、郭，陵轢潘、左。故知陳思\r\n為建安之傑，公幹、仲宣為輔。陸機為太康之英，安仁、景陽為輔。謝客\r\n為元嘉之雄，顏延年為輔。斯皆五言之冠冕，文詞之命世也。夫四言，文\r\n約意廣，取效《風》、《騷》，便可多得。每苦文繁而意少，故世罕習焉\r\n。五言居文詞之要，是眾作之有滋味者也，故云會於流俗。豈不以指事造\r\n形，窮情寫物，最為詳切者耶？故詩有三義焉：一曰興，二曰比，三曰賦\r\n。文已盡而意有餘，興也；因物喻志，比也；直書其事，寓言寫物，賦也\r\n。宏斯三義，酌而用之，幹之以風力，潤之以丹彩，使味之者無極，聞之\r\n者動心，是詩之至也。若專用比興，患在意深，意深則詞躓。若但用賦體\r\n，患在意浮，意浮則文散，嬉成流移，文無止泊，有蕪漫之累矣。若乃春\r\n風春鳥，秋月秋蟬，夏雲暑雨，冬月祁寒，斯四候之感諸詩者也。嘉會寄\r\n詩以親，離群託詩以怨。至於楚臣去境，漢妾辭宮；或骨橫朔野，或魂逐\r\n飛蓬；或負戈外戍，殺氣雄邊；塞客衣單，孀閨淚盡；或士有解佩出朝，\r\n一去忘返；女有揚蛾入寵，再盼傾國。凡斯種種，感蕩心靈，非陳詩何以\r\n展其義；非長歌何以騁其情？故曰：「《詩》可以群，可以怨。」使窮賤\r\n易安，幽居靡悶，莫尚於詩矣。故詞人作者，罔不愛好。今之士俗，斯風\r\n熾矣。纔能勝衣，甫就小學，必甘心而馳騖焉。於是庸音雜體，人各為容\r\n。至使膏腴子弟，恥文不逮，終朝點綴，分夜呻吟。獨觀謂為警策，眾睹\r\n終淪平鈍。次有輕薄之徒，笑曹、劉為古拙，謂鮑照羲皇上人，謝朓今古\r\n獨步。而師鮑照終不及「日中市朝滿」，學謝朓劣得「黃鳥度青枝」。徒\r\n自棄於高明，無涉於文流矣。觀王公縉紳之士，每博論之餘，何嘗不以詩\r\n為口實。隨其嗜欲，商搉不同，淄、澠並泛，朱紫相奪，喧議競起，準的\r\n無依。近彭城劉士章，俊賞之士，疾其淆亂，欲為當世詩品，口陳標榜。\r\n其文未遂感而作焉。昔九品論人，《七略》裁士，校以貴實，誠多未值。\r\n至若詩之為技，較爾可知。以類推之，殆均博弈。方今皇帝，資生知之上\r\n才，體沈鬱之幽思，文麗日月，賞究天人。昔在貴游，已為稱首。況八紘\r\n既奄風靡雲蒸，抱玉者聯肩，握珠者踵武。以瞰漢、魏而不顧，吞晉、宋\r\n於胸中。諒非農歌轅議，敢致流別。嶸之今錄，庶周旋於閭里，均之於談\r\n笑耳。\r\n\r\n一品之中，略以世代為先後，不以優劣為詮次。又其人既往，其文克定。\r\n今所寓言，不錄存者。夫屬詞比事，乃為通談。若乃經國文符，應資博古\r\n，撰德駁奏。宜窮往烈。至乎吟詠情性，亦何貴於用事？「思君如流水」\r\n，既是即目。「高臺多悲風」，亦惟所見。「清晨登隴首」，羌無故實。\r\n「明月照積雪」，詎出經史。觀古今勝語，多非補假，皆由直尋。顏延、\r\n謝莊，尤為繁密，於時化之。故大明、泰始中，文章殆同書抄近任昉、王\r\n元長等，詞不貴奇，競須新事，爾來作者，寖以成俗。遂乃句無虛語，語\r\n無虛字，拘攣補衲，蠹文已甚。但自然英旨，罕值其人。詞既失高，則宜\r\n加事義。雖謝天才，且表學問，亦一理乎！陸機 〈文賦〉通而無貶；李\r\n充《翰林》，疏而不切；王微《鴻寶》，密而無裁；顏延論文，精而難曉\r\n；摯虞《文志》詳而博贍，頗曰知言：觀斯數家，皆就談文體，而不顯優\r\n劣。至於謝客集詩，逢詩輒取；張騭《文士》，逢文即書：諸英志錄，並\r\n義在文，曾無品第。嶸今所錄，止乎五言。雖然，網羅今古，詞文殆集。\r\n輕欲辨彰清濁，掎摭病利，凡百二十人。預此宗流者，便稱才子。至斯三\r\n品升降，差非定制，方申變裁，請寄知者爾。\r\n\r\n昔曹、劉殆文章之聖，陸、謝為體貳之才，銳精研思，千百年中，而不聞\r\n宮商之辨，四聲之論。或謂前達偶然不見，豈其然乎？嘗試言之，古曰詩\r\n頌，皆被之金竹，故非調五音，無以諧會。若「置酒高堂上」、「明月照\r\n高樓」，為韻之首。故三祖之詞，文或不工，而韻入歌唱，此重音韻之義\r\n也，與世之言宮商異矣。今既不被管絃，亦何取於聲律邪？齊有王元長者\r\n，嘗謂余云：「宮商與二儀俱生，自古詞人不知之。唯顏憲子乃云『律呂\r\n音調』，而其實大謬。唯見范曄、謝莊頗識之耳。嘗欲進〈知音論〉，未\r\n就。」王元長創其首謝、沈約揚其波。三賢或貴公子孫，幼有文辯，於是\r\n士流景慕，務為精密。襞積細微，專相凌架。故使文多拘忌，傷其真美。\r\n余謂文製本須諷讀，不可蹇礙，但令清濁通流，口吻調利，斯為足矣。至\r\n平上去入，則余病未能；蜂腰、鶴膝，閭里已具。陳思贈弟，仲宣〈七哀\r\n〉，公幹思友，阮籍〈詠懷〉，子卿「雙鳧」，叔夜「雙鸞」，茂先寒夕\r\n，平叔衣單，安仁倦暑，景陽苦雨，靈運〈鄴中〉，士衡〈擬古〉，越石\r\n感亂，景純詠仙，王微風月，謝客山泉，叔源離宴，鮑照戍邊，太沖〈詠\r\n史 〉，顏延入洛，陶公詠貧之製，惠連〈擣衣〉之作，斯皆五言之警策\r\n者也。所以謂篇章之珠澤，文彩之鄧林。\r\n\r\n\r\n詩品．卷上\r\n\r\n\r\n古詩\r\n其體源出於《 國風》。陸機所擬十四首，文溫以麗，意悲而遠，驚心動\r\n魄，可謂幾乎一字千金！其外「去者日以疏」四十五首，雖多哀怨，頗為\r\n總雜。舊疑是建安中曹､王所製。「客從遠方來」、「橘柚垂華實」，亦\r\n為驚絕矣！人代冥滅，而清音獨遠，悲夫！\r\n\r\n漢都尉李陵\r\n其源出於《 楚辭 》。文多悽愴，怨者之流。陵，名家子，有殊才，生命\r\n不諧，聲頹身喪。使陵不遭辛苦，其文亦何能至此！\r\n\r\n漢婕妤班姬\r\n其源出於李陵。〈團扇〉短章，詞旨清捷，怨深文綺，得匹婦之致。侏儒\r\n一節，可以知其工矣！\r\n\r\n魏陳思王植\r\n其源出於《國風》。骨氣奇高，詞采華茂，情兼雅怨，體被文質，粲溢今\r\n古，卓爾不群。嗟乎！陳思之於文章也，譬人倫之有周、孔，鱗羽之有龍\r\n鳳，音樂之有琴笙，女工之有黼黻。俾爾懷鉛吮墨者，抱篇章而景慕，映\r\n餘暉以自燭。故孔氏之門如用詩，則公幹升堂，思王入室，景陽、潘、陸\r\n，自可坐於廊廡之間矣。\r\n　\r\n魏文學劉楨\r\n其源出於《古詩》。仗氣愛奇，動多振絕。真骨凌霜，高風跨俗。但氣過\r\n其文，雕潤恨少。然自陳思已下，楨稱獨步。\r\n\r\n魏侍中王粲\r\n其源出於李陵。發愀愴之詞，文秀而質羸。在曹、劉間，別構一體。方陳\r\n思不足，比魏文有餘。\r\n\r\n晉步兵阮籍\r\n其源出於《小雅》。無雕蟲之功。而〈詠懷〉之作，可以陶性靈，發幽思\r\n。言在耳目之內，情寄八荒之表。洋洋乎會於《風》、《雅》，使人忘其\r\n鄙近，自致遠大，頗多感慨之詞。厥旨淵放，歸趣難求。顏延年注解，怯\r\n言其志。\r\n　\r\n晉平原相陸機\r\n其源出於陳思。才高詞贍，舉體華美。氣少於公幹，文劣於仲宣。尚規矩\r\n，不貴綺錯，有傷直致之奇。然其咀嚼英華，厭飫膏澤，文章之淵泉也。\r\n張公歎其大才，信矣！\r\n\r\n晉黃門郎潘岳\r\n其源出於仲宣。《翰林》嘆其翩翩然如翔禽之有羽毛，衣服之有綃縠，猶\r\n淺於陸機。謝混云：「潘詩爛若舒錦，無處不佳，陸文如披沙簡金，往往\r\n見寶。」嶸謂益壽輕華，故以潘為勝；《翰林》篤論，故歎陸為深。余常\r\n言陸才如海，潘才如江。\r\n　\r\n晉黃門郎張協\r\n其源出於王粲。文體華淨， 少病累。又巧構形似之言，雄於潘岳，靡於\r\n太仲。風流調達，實曠代之高手。調采蔥菁，音韻鏗鏘，使人味之亹亹不\r\n倦。\r\n\r\n晉記室左思\r\n其源出於公幹。文典以怨，頗為精切，得諷諭之致。雖野於陸機，而深於\r\n潘岳。謝康樂嘗言：「左太沖詩，潘安仁詩，古今難比。」\r\n　\r\n宋臨川太守謝靈運\r\n其源出於陳思 ， 雜有景陽之體。故尚巧似，而逸蕩過之，頗以繁蕪為累\r\n。嶸謂若人興多才高，寓目輒書，內無乏思，外無遺物，其繁富宜哉！然\r\n名章迥句，處處間起；麗典新聲，絡繹奔會。 譬猶青松之拔灌木，白玉\r\n之映塵沙，未足貶其高潔也。初，錢塘杜明師夜夢東南有人來入其館，是\r\n夕，即靈運生於會稽。旬日，而謝玄亡。其家以子孫難得，送靈運於杜治\r\n養之。十五方還都，故名「客兒」。\r\n\r\n　\r\n詩品．卷中\r\n\r\n\r\n漢上計秦嘉嘉妻徐淑\r\n夫妻事既可傷，文亦悽怨。為五言者，不過數家，而婦人居二。徐淑敘別\r\n之作，亞於〈團扇〉矣。\r\n　\r\n魏文帝\r\n其源出於李陵，頗有仲宣之體。則所計百許篇，率皆鄙質如偶語。惟「西\r\n北有浮雲」十餘首，殊美贍可玩，始見其工矣。不然，何以銓衡群彥，對\r\n揚厥弟者邪？\r\n\r\n晉中散嵇康\r\n頗似魏文。過為峻切，訐直露才，傷淵雅之致。然託喻清遠，良有鑒裁，\r\n亦未失高流矣。\r\n　\r\n晉司空張華\r\n其源出於王粲。其體華艷，興託不奇，巧用文字，務為妍冶。雖名高曩代\r\n，而疏亮之士，猶恨其兒女情多，風雲氣少。謝康樂云：「張公雖復千篇\r\n，猶一體耳。」今置之中品疑弱，處之下科恨少，在季、孟之間矣。\r\n\r\n魏尚書何晏晉馮翊守孫楚 晉著作王讚 晉司徒掾張翰 晉中書令潘尼\r\n平叔鴻鵠之篇，風規見矣。子荊零雨之外，正長朔風之後，雖有累札，良\r\n亦無聞。季鷹黃華之唱，正叔綠之章，雖不具美，而文彩高麗，並得虯龍\r\n片甲，鳳凰一毛。事同駁聖，宜居中品。\r\n\r\n魏侍中應璩\r\n祖襲魏文。善為古語，指事殷勤，雅意深篤，得詩人激刺之旨。至於「濟\r\n濟今日所」，華靡可諷味焉。\r\n　\r\n晉清河守陸雲晉侍中石崇 晉襄城太守曹攄 晉朗陵公何劭\r\n清河之方平原，殆如陳思之匹白馬。於其哲昆，故稱二陸。季倫、顏遠，\r\n並有英篇。篤而論之，朗陵為最。\r\n　\r\n晉太尉劉琨晉中郎盧諶\r\n其源出於王粲。善為悽戾之詞，自有清拔之氣。琨既體良才，又罹厄運，\r\n故善敘喪亂，多感恨之詞。中郎仰之，微不逮者矣。\r\n　\r\n晉弘農太守郭璞\r\n憲章潘岳，文體相輝，彪炳可玩。始變永嘉平淡之體，故稱中興第一。《\r\n翰林》以為詩首。但〈遊仙〉之作，詞多慷慨，乖遠玄宗。而云：「柰何\r\n虎豹姿。」又云：「戢翼棲榛梗。」乃是坎壈詠懷，非列仙之趣也。\r\n　\r\n晉吏部郎袁宏\r\n彥伯〈詠史〉，雖文體未遒，而鮮明緊健，去凡俗遠矣。\r\n\r\n晉處士郭泰機晉常侍顧愷之 宋謝世基 宋參軍顧邁 宋參軍戴凱\r\n泰機寒女之製，孤怨宜恨。長康能以二韻答四首之美。世基橫海，顧邁鴻\r\n飛。戴凱人實貧羸，而才章富健。觀此五子，文雖不多，氣調警拔，吾許\r\n其進，則鮑照、江淹未足逮止。越居中品，僉曰宜哉。\r\n\r\n宋徵士陶潛\r\n其源出於應璩，又協左思風力。文體省淨，殆無長語。篤意真古，辭興婉\r\n愜。每觀其文，想其人德。世歎其質直。至如「懽言醉春酒」、「日暮天\r\n無雲」，風華清靡，豈直為田家語邪？古今隱逸詩人之宗也。\r\n　\r\n宋光祿大夫顏延之\r\n其源出於陸機。尚巧似。體裁綺密，情喻淵深，動無虛散，一句一字，皆\r\n致意焉。又喜用古事，彌見拘束，雖乖秀逸，是經綸文雅才。雅才減若人\r\n，則蹈於困躓矣。湯惠休曰：「 謝詩如芙蓉出水，顏如錯彩鏤金。」顏\r\n終身病之。\r\n　\r\n宋豫章太守謝瞻宋僕射謝混 宋太尉袁淑 宋徵君王微 宋征虜將軍王僧達\r\n其源出於張華。才力苦弱，故務其清淺，殊得風流媚趣。課其實錄，則豫\r\n章僕射，宜分庭抗禮。徵君、太尉，可託乘後車。征虜卓卓，殆欲度驊騮\r\n前。\r\n　\r\n宋法曹參軍謝惠連\r\n小謝才思富捷，恨其蘭玉夙凋，故長轡未騁。〈秋懷〉、〈擣衣〉之作，\r\n雖復靈運銳思，亦何以加焉。又工為綺麗歌謠，風人第一。《謝氏家錄\r\n》云：「康樂每對惠連，輒得佳語。後在永嘉西堂，思詩竟日不就。寤寐\r\n間忽見惠連，即成『池塘生春草』。故嘗云：『此語有神助，非吾語也。\r\n』」\r\n　\r\n宋參軍鮑照\r\n其源出於二張，善製形狀寫物之詞，得景陽之諔詭，含茂先之靡嫚。骨節\r\n強於謝混，驅邁疾於顏延。總四家而擅美，跨兩代而孤出。嗟其才秀人微\r\n，故取湮當代。然貴尚巧似，不避危仄，頗傷清雅之調。故言險俗者，多\r\n以附照。\r\n　\r\n齊吏部謝朓\r\n其源出於謝混，微傷細密，頗在不倫。一章之中，自有玉石，然奇章秀句\r\n，往往警遒，足使叔源失步，明遠變色。善自發詩端，而末篇多躓，此意\r\n銳而才弱也，至為後進士子之所嗟慕。朓極與余論詩，感激頓挫過其文。\r\n　\r\n齊光祿江淹\r\n文通詩體總雜，善於摹擬，筋力於王微，成就於謝朓。初，淹罷宣城郡，\r\n遂宿冶亭，夢一美丈夫，自稱郭璞，謂淹曰：「我有筆在卿處多年矣，可\r\n以見還。」淹探懷中，得五色筆以授之。爾後為詩，不復成語，故世傳江\r\n淹才盡。\r\n　\r\n梁衛將軍范雲梁中書郎邱遲\r\n范詩清便宛轉，如流風迴雪。邱詩點綴映媚，似落花依草。故當淺於江淹\r\n，而秀於任昉。\r\n　\r\n梁太常任昉\r\n彥昇少年為詩不工，故世稱沈詩任筆，昉深恨之。晚節愛好既篤，文亦遒\r\n變。善銓事理，拓體淵雅，得國士之風，故擢居中品。但昉既博物，動輒\r\n用事，所以詩不得奇。少年士子，效其如此，弊矣。\r\n　\r\n梁左光祿沈約\r\n觀休文眾製，五言最優。詳其文體，察其餘論，固知憲章鮑明遠也。所以\r\n不閑於經綸，而長於清怨。永明相王愛文，王元長等皆宗附之。約於時謝\r\n朓未遒，江淹才盡，范雲名級故微，故約稱獨步。雖文不至其工麗，亦一\r\n時之選也。見重閭里，誦詠成音。嶸謂約所著既多，今翦除淫雜，收其精\r\n要，允為中品之第矣。故當詞密於范，意淺於江也。\r\n　\r\n\r\n詩品．卷下\r\n\r\n\r\n漢令史班固漢孝廉酈炎 漢上計趙壹\r\n孟堅才流，而老於掌故。觀其〈詠史〉，有感歎之詞。文勝託詠靈芝，懷\r\n寄不淺。元叔散憤蘭蕙，指斥囊錢。苦言切句，良亦勤矣。斯人也，而有\r\n斯困，悲夫！\r\n\r\n魏武帝魏明帝\r\n曹公古直，甚有悲涼之句。叡不如丕，亦稱三祖。\r\n　\r\n魏白馬王彪魏文學徐幹\r\n白馬與陳思答贈，偉長與公幹往復，雖曰「以莛叩鐘」，亦能閑雅矣。\r\n　\r\n魏倉曹屬阮瑀晉頓邱太守歐陽建 晉文學應璩 晉中書令嵇含 晉河南太守\r\n阮侃 晉侍中　　　　嵇紹晉黃門棗據\r\n元瑜、堅石七君詩，並平典，不失古體。大檢似，而二嵇微優矣。\r\n\r\n晉中書張載晉司隸傅玄 晉太僕傅咸 晉侍中繆襲 晉散騎常侍夏侯湛\r\n孟陽詩， 乃遠慚厥弟，而近超兩傅。 長、虞父子，繁富可嘉。孝沖雖曰\r\n後進，見重安仁。 熙伯〈挽歌〉，唯以造哀爾。\r\n　\r\n晉驃騎王濟晉征南將軍杜預 晉廷尉孫綽 晉徵士許詢\r\n永嘉以來，清虛在俗。王武子輩詩，貴道家之言。爰洎江表，玄風尚備。\r\n真長、仲祖、桓、庾諸公猶相襲。世稱孫、許，彌善恬淡之詞。\r\n　\r\n晉徵士戴逵晉東陽太守殷仲文\r\n安道詩雖嫩弱，有清上之句，裁長補短，袁彥伯之亞乎？逵子顒，亦有一\r\n時之譽。晉、宋之際，殆無詩乎！義熙中，以謝益壽、殷仲文為華綺之冠\r\n，殷不競矣。\r\n　\r\n宋尚書令傅亮\r\n季友文，余常忽而不察。今沈特進撰詩，載其數首，亦復平美。\r\n　\r\n宋記室何長瑜羊曜璠 宋詹事范曄\r\n才難，信矣！以康樂與羊、何若此，而□令辭，殆不足奇。乃不稱其才，\r\n亦為鮮舉矣。\r\n　\r\n宋孝武帝宋南平王鑠 宋建平王宏\r\n孝武詩，雕文織綵，過為精密，為二藩希慕，見稱輕巧矣。\r\n　\r\n宋光祿謝莊\r\n希逸詩，氣候清雅，不逮於范、袁。然興屬閒長，良無鄙促也。\r\n\r\n宋御史蘇寶生宋中書令史陵修之 宋典祠令任曇緒 宋越騎戴興\r\n蘇、陵、任、戴，並著篇章，亦為搢紳之所嗟詠。人非文才是愈，甚可嘉\r\n焉。\r\n\r\n宋監典事區惠恭\r\n惠恭本胡人 ， 為顏師伯幹。顏為詩筆，輒偷定之。後造〈獨樂賦〉，語\r\n侵給主，被斥。及大將軍修北第，差充作長。時謝惠連兼記室參軍，惠恭\r\n時往共安陵嘲調。末作〈雙枕詩〉以示謝。謝曰：「君誠能，恐人未重。\r\n且可以為謝法曹造。」遺大將軍。見之賞歎，以錦二端賜謝。謝辭曰：「\r\n此詩，公作長所製，請以錦賜之。」\r\n　\r\n齊惠休上人齊道猷上人 齊釋寶月\r\n惠休淫靡，情過其才。世遂匹之鮑照，恐商、周矣。羊曜璠云 ： 「 是\r\n顏公忌照之文，故立休、鮑之論。」庾、帛二胡，亦有清句。〈行路難〉\r\n是東陽柴廓所造。寶月嘗憩其家，會廓亡，因竊而有之。廓子賚手本出都\r\n，欲訟此事，乃厚賂止之。\r\n　\r\n齊高帝齊征北將軍張永 齊太尉王文憲\r\n齊高帝詩，詞藻意深，無所云少。張景雲雖謝文體，頗有古意。至如王師\r\n文憲，既經國圖遠，或忽是雕蟲。\r\n\r\n齊黃門謝超宗齊潯陽太守丘靈鞠 齊給事中郎劉祥 齊司徒長史檀超 齊正\r\n員郎鍾憲 齊諸暨令顏則齊秀才顧則心\r\n檀､謝七君，並祖襲顏延，欣欣不倦，得士大夫之雅致乎！余從祖正員嘗\r\n云：「大明、泰始中，鮑、休美文，殊已動俗，惟此諸人，傅顏､陸體。\r\n用固執不移，顏諸暨最荷家聲。」\r\n\r\n齊參軍毛伯成齊朝請吳邁遠 齊朝請許瑤之\r\n伯成文不全佳，亦多惆悵。吳善於風人答贈。許長於短句詠物。湯休謂遠\r\n云：「我詩可為汝詩父。」以訪謝光祿，云：「不然爾，湯可為庶兄。」\r\n　\r\n齊鮑令暉齊韓蘭英\r\n令暉歌詩，往往斷絕清巧，擬古尤勝，唯百願淫矣。照嘗答孝武云：「臣\r\n妹才自亞於左芬，臣才不及太沖爾。」蘭英綺密，甚有名篇。又善談笑，\r\n齊武謂韓云：「借使二媛生於上葉，則玉階之賦，紈素之辭，未詎多也。\r\n」\r\n\r\n齊司徒長史張融齊詹事孔稚珪\r\n思光紆緩誕放，縱有乖文體，然亦捷疾豐饒，差不局促。德璋生於封谿，\r\n而文為雕飾，青於藍矣。\r\n　\r\n齊寧朔將軍王融齊中庶子劉繪\r\n元長、士章，並有盛才。詞美英淨，至於五言之作，幾乎尺有所短。譬應\r\n變將略，非武侯所長，未足以貶臥龍。\r\n　\r\n齊僕射江祏\r\n詩猗猗清潤，弟祀明靡可懷。\r\n　\r\n齊記室王巾齊綏遠太守卞彬 齊端溪令卞錄\r\n王巾、二卞詩，並愛奇嶄絕。慕袁彥伯之風。雖不宏綽，而文體勦淨，去\r\n平美遠矣。\r\n　\r\n齊諸暨令袁嘏\r\n嘏詩平平耳，多自謂能。嘗語徐太尉云：「我詩有生氣，須人捉著。不爾\r\n，便飛去。」\r\n　\r\n齊雍州刺史張欣泰梁中書郎范縝\r\n欣泰、子真，並希古勝文，鄙薄俗製，賞心流亮，不失雅宗。\r\n　\r\n梁秀才陸厥\r\n觀厥文緯，具識丈夫之情狀。自製未優，非言之失也。\r\n　\r\n梁常侍虞羲梁建陽令江洪\r\n子陽詩奇句清拔，謝朓常嗟頌之。洪雖無多，亦能自迥出。\r\n　\r\n梁步兵鮑行卿梁晉陵令孫察",
  "language": "zh",
  "downloadCount": 180,
  "subjects": [
    "Chinese poetry -- History and criticism"
  ],
  "lastUpdated": "2026-01-14T00:25:30.403Z",
  "sourceUrl": "https://www.gutenberg.org/ebooks/7342"
}