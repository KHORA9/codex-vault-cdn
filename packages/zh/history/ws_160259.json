{
  "id": "160259",
  "title": "朱氏世德碑记",
  "author": "Wikisource Contributors",
  "excerpt": "本宗朱氏，出自金陵之句容，地名朱家巷，在通德鄉。上世以來服勤農桑。五世祖仲八公娶陳氏，生男三人，長六二公，次十二公，其季百六公，是為高祖考。娶胡氏，生二子，長四五公，次即曾祖考四九公，娶侯氏，生子曰：初一公，初二公，初五公，初十公凡四人。初一公配王氏為祖考妣，有子二人，長五一公，次即先考，諱世珍。元初籍淘金戶，金非土產，市於他市，先祖考初一公困於役，遂棄田廬，攜二子，遷泗州盱眙縣。先伯考五一公十有二歲，先考才八歲。先祖營家泗州，置田治產，及卒家日消。由是五一公遷濠州鍾離縣，其後因至鍾離居。先伯考性淳良，務本積德，與人無疾言忤意，鄰里稱善人。先伯娶劉氏，生子四人：重一公、重二公、重三公生盱眙，重...",
  "category": "history",
  "content": "本宗朱氏，出自金陵之句容，地名朱家巷，在通德鄉。上世以來服勤農桑。五世祖仲八公娶陳氏，生男三人，長六二公，次十二公，其季百六公，是為高祖考。娶胡氏，生二子，長四五公，次即曾祖考四九公，娶侯氏，生子曰：初一公，初二公，初五公，初十公凡四人。初一公配王氏為祖考妣，有子二人，長五一公，次即先考，諱世珍。元初籍淘金戶，金非土產，市於他市，先祖考初一公困於役，遂棄田廬，攜二子，遷泗州盱眙縣。先伯考五一公十有二歲，先考才八歲。先祖營家泗州，置田治產，及卒家日消。由是五一公遷濠州鍾離縣，其後因至鍾離居。先伯考性淳良，務本積德，與人無疾言忤意，鄰里稱善人。先伯娶劉氏，生子四人：重一公、重二公、重三公生盱眙，重五公生鍾離。先考君娶妻陳氏，泗州人，生子四：長重四公生盱眙，重六公、重七公生五河，某其季也，生遷盱眙後，戊辰年。先伯有孫六人，兵興以來相繼而歿。先兄重四公有子曰文正，今為大都督。重六、重七皆絕嗣。曩者父母，因某自幼多疾，捨身皇覺寺中。甲申父、母、長兄俱喪，次兄守業，又次兄出贅劉氏。某托跡緇流，至正一十四年天下大亂，諸兄皆亡，淮兵大起，掠入行伍，乃召集義旅，兵力漸眾，因取滁、和。龍鳳二年帥師渡江，駐兵太平。常念先考君常言世為朱巷人，宗族俱有，平時每有鄉土之念，即訪朱故鄉宗族之所，遂調兵取句容，明年克金陵，而朱巷距城四十里。舉族父兄昆弟四十餘人至，始得與之敘長幼之禮，行親睦之道。但朱氏世次自仲八以上不可複考，今自仲八公為高曾而下，皆起家江左，歷世墓在朱巷，惟先祖葬泗州，先考葬鍾離，此我朱氏之源流也。爰自金陵、太平駐節開府，為基本之地，實鄉郡焉。屢歲征伐，拓境吳、楚、甌、越，方數千里，由是屢膺顯爵，乃龍鳳九年三月十四日內降制書：曾祖考為資德大夫，江南等處行中書省右丞，上護軍司空、吳國公，祖妣侯氏吳國夫人；先祖考稱為資德大夫、江南等處行中書省平章政事、上柱國、司徒、吳國公，妣王氏吳國夫人；先府君開國儀同、三司、錄軍國重事、平西右丞相、吳國公，先妣陳氏吳國夫人。以閏月十三日祗謁先壟，焚黃告祭，遵舊典也。重念報本，禮行宜厚，今勉建事，功匪由己，能實荷先世靈長之澤，垂衍後昆，宜得報恩，三代並為上公，以遂為子孫者之至願，《書》曰：作善降之百祥。《易》曰：積善之家必有餘慶。先祖父積功累善，天之報施，茂於厥後。凡我子孫，皆當體祖宗之心，蹈德存亡，以永其緒於無窮，是吾之所望也！於是備書於後，以傳信將來，有所考焉。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:59:13.973Z",
  "sourceUrl": "https://zh.wikisource.org/wiki/%E6%9C%B1%E6%B0%8F%E4%B8%96%E5%BE%B7%E7%A2%91%E8%AE%B0"
}