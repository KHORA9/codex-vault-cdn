{
  "id": "195041",
  "title": "冊府元龜/卷0999",
  "author": "Wikisource Contributors",
  "excerpt": "入覲\n\n\n序\n春秋之義，王者無外，所以域四海而宅天下也。若夫被髮左衽之君，旃裘胡貉之長，忿鷙怙力，荒忽無常，正朔所不加，政教所不及，乃能慕恩信、被威徳，叩闗而請命，欵塞而願朝，扶服奔走，至于闕下；稽顙樹領，拜于王庭，斯盖中國有道，太平之嘉運也。是以王會著篇，知周室之隆；正會為圖，睹唐祚之盛。雖或迎送煩於傳置，賜與糜於府帑。比夫勞師逺攻，其費相萬，又烏足稱道哉。\n\n\n夜郎\n漢武帝時，夜郎侯始倚南越。南越已滅，還誅反者，〈謂軍還而誅且蘭。〉夜郎遂入朝。帝以為夜郎王。\n\n\n滇王\n滇王者，其衆萬人。南越破後，及漢誅且蘭，使使者王然于以越破及誅南夷兵威，風諭滇王入朝。滇王其旁東北勞深、靡莫皆同姓相杖，...",
  "category": "history",
  "content": "\n入覲\n\n\n序\n春秋之義，王者無外，所以域四海而宅天下也。若夫被髮左衽之君，旃裘胡貉之長，忿鷙怙力，荒忽無常，正朔所不加，政教所不及，乃能慕恩信、被威徳，叩闗而請命，欵塞而願朝，扶服奔走，至于闕下；稽顙樹領，拜于王庭，斯盖中國有道，太平之嘉運也。是以王會著篇，知周室之隆；正會為圖，睹唐祚之盛。雖或迎送煩於傳置，賜與糜於府帑。比夫勞師逺攻，其費相萬，又烏足稱道哉。\n\n\n夜郎\n漢武帝時，夜郎侯始倚南越。南越已滅，還誅反者，〈謂軍還而誅且蘭。〉夜郎遂入朝。帝以為夜郎王。\n\n\n滇王\n滇王者，其衆萬人。南越破後，及漢誅且蘭，使使者王然于以越破及誅南夷兵威，風諭滇王入朝。滇王其旁東北勞深、靡莫皆同姓相杖，未肯聽，〈杖，猶倚也。相依倚為援，不聽滇王入朝也。〉勞、莫數侵犯使者。元封二年，天子發巴蜀兵，擊滅勞深、靡莫，以兵臨滇。滇舉國降，請置吏入朝。\n\n\n烏孫公主女\n宣帝時，烏孫公主遣女來至京師，學鼓瑟，漢遣侍郎樂奉送主女過龜兹。龜兹前遣人至烏孫，求公主女，未還，會女過龜兹，龜兹王留不遣，復使使報公主，主許之。後公主上書，願令女比宗室入朝，而龜兹王絳賔亦愛其夫人，上書言「得尚漢外孫為昆弟，願與公主女俱入朝。」元康元年，遂來朝賀。王及夫人皆賜印綬，夫人號稱公主，賜以車騎、旗鼓、歌吹數十人；綺繡、雜繒、琦珍凡數千萬。〈琦，音奇。〉留且一年，厚贈送之。後數来朝賀。絳賔死，其子丞徳自謂漢外孫。成、哀帝時往來尤數，漢遇之亦甚親密。\n\n\n匈奴呼韓邪單于\n匈奴呼韓邪單于。當宣帝時，匈奴衰亂。呼韓邪之敗也，左伊秩訾王為呼韓邪計，勸令稱臣，入朝事漢，從漢求助，如此匈奴乃定。呼韓邪議問諸大臣，皆曰：「不可。匈奴之俗，本上氣力而下服後，〈以服後於人為下。〉以馬上戰鬥為國，故有威名於百蠻，戰死壯士所有也。〈言人皆有此事耳。〉今兄弟爭國，不在兄，則在弟。雖死猶有威名，子孫常長諸國。〈為諸國之長帥也。〉漢雖強，猶不能兼并匈奴。奈何亂先古之制，臣事於漢，卑辱先單于，〈言忝辱之，更令卑下也。〉為諸國所笑！雖如是而安，何以復長百蠻！」左伊秩訾曰：「不然。強弱有時，今漢方盛，烏孫、城郭諸國皆為臣妾。〈謂西域諸國為城郭而居也。〉自且鞮侯單于以來，匈奴日削不能取復，〈且，音子予切。復，音扶目切。〉雖屈強於此，未嘗一日安也。〈屈，音其勿切。〉今事漢則安存，不事則危亡，計何以過此！」諸大人相難久之，呼韓邪從其計，引衆南近塞。\n甘露二年，呼韓邪單于款五原塞，〈款，叩也。〉願朝。三年正月，〈會正旦之朝賀也〉漢遣車騎都尉韓昌迎，發過所七郡郡二千騎，為陳道上。單于正月朝天子於甘泉宫，漢寵以殊禮，位在諸侯王上，贊謁稱藩臣而不名，賜以璽綬、冠帶、衣裳、安車、駟馬、黄金、錦綉、繒絮，使有司道單于先行，就邸長安，宿長平。帝自甘泉宿池陽宫。帝登長平阪，詔單于毋謁，其左右當户之群臣皆得列觀。蠻夷君長、王侯數萬咸迎扵渭橋下，夾道而陳。帝登渭橋，咸稱萬歲。單于就邸，置酒建章宫，饗賜單于，觀以珍寳。詔有司議，咸曰：「聖王之制，施徳行禮。先京師而後諸夏，先諸夏而後夷狄。《詩》云：『率禮不越，遂視既發。相士烈烈，海外有截。』陛下聖徳充塞天地，光被四表。匈奴單于鄉風慕義，舉國同心，奉琛朝貢，自古未之有也。單于非正朔所加，王者所客也。禮儀宜如諸侯王，稱臣昧死再拜，次諸侯王下。」詔曰：「盖聞五帝三王禮所不施，不及以政。今匈奴單于稱北藩臣，朝正月朔。朕之不逮，徳不能宏覆，其以客禮待之，位在諸侯王上。二月，單于罷歸。遣長樂衛尉、髙昌侯忠，車騎都尉昌，騎都尉虎將萬六千騎送單于。單于居幕南，保光禄城。詔北邊賑榖食。郅支單于逺遁，匈奴遂定。\n黄龍元年，匈奴呼韓邪單于來朝。禮賜如初，加衣百一十襲、錦帛九千疋、絮八千斤。二月，單于歸國。以有屯兵，故不復發騎為送。\n元帝時，郅支單于既誅，呼韓邪單于且喜且懼，上書言曰：「常願謁見天子，誠以郅支在西方，恐其與烏孫俱來擊臣，以故未得至漢。今郅支伏誅，願入朝見。」竟寧元年春正月，匈奴呼韓邪單于來朝。詔曰：「匈奴郅支單于背叛禮義，既伏其辜。呼韓邪單于不忘恩徳，鄉慕禮義，〈鄉，讀曰嚮。〉復修朝賀之禮，願保塞傳之無窮，邊陲長無兵革之事。其改元為竟寧。」\n\n\n匈奴復株絫若鞮單于\n成帝河平三年，匈奴復株絫若鞮單于上書，願朝。河平四年正月，遂朝。加賜錦綉、繒帛二萬疋，絮二萬餘斤，它如竟寧時。\n\n\n匈奴捜諧若鞮單于\n元延元年，匈奴捜諧若鞮單于為朝二年。發行，〈欲會二年歲首之朝禮，故豫發其國而行。〉未入塞，病死。\n\n\n匈奴烏珠留若鞮單于\n哀帝建平四年，匈奴烏珠留若鞮單于復遣使上書，願朝五年。時哀帝被疾，或言匈奴從上游來，厭人〈游，猶流也。河水從西北來，故曰上游也。又曰上游亦總謂地形耳，不必係於水也。厭，音一渉切。〉自黄龍、竟寧時，單于朝中國輙有大故，〈大故謂國之大喪。〉帝由是難之，以問公卿，亦以為虚費府帑，〈帑，它莾切。又音奴。〉可且勿許。單于使辭去，未發，黄門郎揚〈「昜」上「旦」之「日」與「一」相連。〉雄上書諫。天子寤焉，召還匈奴使者，更報單于書而許之，賜繒帛五十疋、黄金十斤。單于未發，會病，復遣使，願朝明年。故事，單于朝，從名王以下及從者二百餘人。單于又上書言：「蒙天子神靈，人民盛壯，願從五百人入朝，以明天子盛徳。」帝皆許之。元夀二年，單于來朝。帝以太歲厭勝所在，〈厭，音一渉切。〉舍之上林苑葡萄宫。〈舍，止宿。〉告之以加敬於單于，〈云以敬於單于，故令止上林。〉單于知之。加賜衣三百七十襲，錦繡、繒帛三萬疋，絮三萬斤，它如河平時。既罷，遣中郎將韓况送單于出塞。\n\n\n烏孫大昆彌伊秩靡\n元夀二年正月，烏孫大昆彌伊秩靡與單于並入朝。\n\n\n韓人廉斯人蘇馬諟\n後漢光武建武二十年，韓人廉斯人蘇馬諟等詣樂浪貢獻。光武封蘇馬諟為漢廉斯邑君，使屬樂浪郡，四時朝謁。\n\n\n烏桓大人\n二十五年，烏桓大人率衆内屬，詣闕朝貢。是年，大人來朝。〈大人，謂渠帥也。〉\n\n\n哀牢夷賢栗\n二十七年，封哀牢夷賢栗等為夷長。自是歲歲朝貢。\n\n\n鮮卑大人於仇賁\n三十年，鮮卑大人於仇賁、滿頭等率種人詣闕朝賀。\n\n\n鮮卑大人燕荔陽\n安帝永初中，鮮卑大人燕荔陽詣闕朝賀。鄧太后賜燕荔陽王印綬，赤車参駕。\n\n\n扶餘王\n順帝永和元年春正月，扶餘王來朝京師。帝作黄門鼓吹、角抵戲以遣之。\n\n\n匈奴南單于呼厨泉\n獻帝建安二十一年，匈奴南單于呼厨泉將其名王來朝。待以客禮，遂留内侍。使右賢王去卑撫其國。而匈奴折節，過於漢舊。\n\n\n代郡烏丸行單于普富盧\n是時，曹公破三郡烏丸，還至易水。代郡烏丸行單于普富盧、上郡烏丸行單于那樓將其名王來賀。\n\n\n濊不耐侯\n魏齊王正始六年，濊不耐侯舉邑降。八年，詣闕朝貢，詔更拜不耐濊王。居處雜在民間，四時詣郡朝謁。一郡有軍征賦調，供給役使，遇之如民。\n\n\n馬韓王\n晉武帝咸寧中，馬韓王來朝。\n\n\n辰韓王\n太康二年，辰韓王復來朝貢。七年又來。\n\n\n仇池楊難當\n後魏太武太平真君三年五月，行幸陰山北。六月，仇池楊難當朝於行宫。先是，起殿於陰山北，殿成而難當至，因曰「廣德」焉。\n\n\n伊吾王唐和\n正平元年，伊吾王唐和詣闕。太武優寵之，待以上客。和兄契子元達性果毅，有父風，與叔父和歸闕，俱為上客。拜安西將軍、晉昌公。\n\n\n焉耆前部王伊雒\n二年，焉耆前部王伊雒朝京師。賜以妻妾、奴婢、田宅、牛羊。拜上將軍，王如故。\n\n\n啓民可汗\n隋煬帝大業三年六月，啓民可汗來朝。帝遣鴻臚卿史祥迎接之。\n\n\n髙昌王麴伯雅\n五年六月髙昌王麴伯雅來朝。\n\n\n西面突厥處羅多利可汗\n七年十二月，西面突厥處羅多利可汗來朝。上大悅，接以殊禮。\n\n\n咄言\n十年，突厥啓民可汗率，其子咄言立。來朝於東都。\n\n\n東謝蠻主元深\n唐太宗貞觀二年，東謝蠻主元深入朝。冠烏熊皮冠，若今之旄頭，以金銀絡額，身被毛帔、韋皮，行縢而着履。中書侍郎顔師古奏言：「昔周武王之時，天下太平，遠國歸款，周史乃集其事為《王會篇》。今萬國來朝，至如此軰章服，實可圖寫。今請撰為《王會圖》。」從之。\n\n\n伊吾城主\n四年九月伊吾城主來朝。\n\n\n髙昌王麴文泰\n十二月髙昌王麴文泰來朝。禮之甚厚。\n\n\n吐谷渾河源郡王\n十年十二月，吐谷渾河源王來朝。\n十三年十二月，吐谷渾主河源郡王慕容諾曷鉢來朝。以宗女為宏化郡主以妻之。\n\n\n結骨\n二十二年二月，以結骨部置堅昆都督府，隸燕然都護，以其侯利發失鉢屈阿棧為左屯衛大將軍、堅昆都督。初，結骨未嘗通中國，聞鐵勒等咸来内附，即遣使頓顙稱臣，并獻方物。至是，其君長遂自入朝見。太宗於天成殿宴之，謂群臣曰：「往日渭橋斬獲三突厥，自謂多功。今致此人於席，翻更不以為怪，可謂『日用而不知邪』！」結骨酣醉歡甚，因謂曰：「臣既一心歸國，願授國家官職，執笏而還。」故授以此任，並賚錦帛。\n\n\n制蕃王分為三蕃\n二十三年正月，制蕃王分為三蕃，以次朝集。\n\n\n于闐王伏闍信\n髙宗以貞觀二十三年五月即位。七月，于闐王伏闍信來朝。\n\n\n龜兹王白軻黎布失畢\n顯慶元年八月，龜兹王白軻黎布失畢來朝。\n\n\n波斯卑路斯\n咸亨四年波斯卑路斯自來入朝。\n\n\n于闐王伏闍雄\n五年十二月，于闐王伏闍雄率其子弟及首領七十餘人來朝，並獻方物。\n\n\n辛卯波斯王卑路斯\n辛卯，波斯王卑路斯來朝。\n\n\n則天垂拱三年正月于闐王伏闍雄\n則天垂拱三年正月，于闐王伏闍雄來朝。\n\n\n女國王俄琰兒爾\n天授三年，女國王俄琰兒爾來朝。\n\n\n奚王李大輔\n玄宗開元二年二月癸巳，奚王李大輔等來朝。上謂之曰：「卿等為朕外藩，款誠夙著。爰初州屬職貢，相仍往縁，寄任非才，拙扵綏撫，因使卿等猜貳，頗成阻絶。而能不忘本，翻然改圖，覽所獻書，具知至懇。大輔將尚縣主，失活又遣近親。並自邊隅，同臻雒邑。朕今與卿等相見，喜慰良深。」\n五年，奚王李大輔入朝。封饒樂郡王。\n\n\n契丹\n七年十一月，契丹松漠郡王莎固與永樂公主來朝。\n十一年，松漠郡王鬱于入朝，仍請婚。\n十三年，契丹王邵固來朝，從封東嶽。詔授左羽林大將軍，改封廣化郡王。\n\n\n文單國王\n代宗大歷六年十一月，文單國王來朝，並獻馴象一十有一。宰臣等上言曰：「臣聞《春秋》二百四十年不紀祥瑞，而載異國之朝。其在《周書》亦美西旅之獻。盖重其徳化及逺，天下大同也。伏惟寳應元聖文武皇帝陛下以至敬事天地，以至孝奉宗祀，武功以定大難，文徳以懐遠人。故舊史未載之邦，前王不賓之長，聲教所隔，言語莫通，悠颺南溟，幾千萬里。瞻望中國，知有聖人，踰海而來，歷年方至，綿邈重阻，奔波載馳。黄金飾冠，白璫充耳，服柔羣象，牽致闕前，低迴馴擾，稽顙屈膝。隨萬國而來庭，與百獸而率舞。如知禮樂之節，益盛羽儀之容。有以彰仁化元通，醇源溥暢，至和大順，以兆昌期，事軼於軒皇，跡超於漢代矣。臣等謬塵樞近，獲睹洪休，伏請宣付史官，光昭簡冊。」手詔答曰：「文單遠國，自古未賓。能瞻八律之風，來申重譯之貢。君臣入覲，嬪御偕朝，越海踰山，輸琛獻象。顧慚薄徳，有邁前王。此皆宗社效靈，上玄幽贊，卿等寅亮台鼎，爕和神人，翼致感通，無逺不届。永言輔弼，慶賀良深。所請付史官者依。\n\n\n請求\n\n\n序\n王者内阜黔首，外撫四夷。雖蒐狩訓兵，體不殺於神武。而梯航獻款，嘉來遠而施恵，必接以恩信，乃得其要領。其或告饑饉之災，追和親之好，故可示羈縻之義，伸賜與之恩。至於借書籍、請音樂，或假壤土，或希援兵，盖典制之靡存，在撫御而斯得俾。夫桀驁以息奢僣，不萌有懐感之心，無過望之意，則可以稽魏絳和戎之利，賈誼五餌之術，徹三邊之烽警，廣函夏之亭毒矣。\n\n\n單于遣使遺漢書\n漢武帝時，單于遣使遺漢書云：「南有大漢，北有強胡。胡者，天之驕子也。不為小禮以自煩。今欲與漢闓〈與開同。〉大關，歲給遺我米酒萬石、稷米五千斛、雜繒萬疋，則邊不相盜矣。」\n\n\n呼韓邪單于\n元帝初即位，呼韓邪單于復上書言民衆困乏。詔雲中五原郡轉榖二萬斛以給焉。\n\n\n郅支單于\n郅支單于自以道遠，恐漢擁呼韓邪，遣使上書來求侍子。\n\n\n北匈奴\n後漢光武建武二十六年，北匈奴復遣使詣闕貢馬及裘，更求和親，並請音樂。\n\n\n建平夷\n晉元帝大興三年，建平夷王向宏、向瓂等詣臺求拜除。尚書郎張亮議夷貊不可假以軍號。元帝詔特以宏為折衝將軍，瓂平鄉侯，並賜以朝服。\n\n\n吐谷渾慕延\n宋文帝元嘉二十七年，吐谷渾慕延遣使上表求牽車，獻烏丸帽、女國金酒器、胡王金釧等物。太祖賜以牽車。\n\n\n宕昌王\n南齊武帝永明六年，宕昌王使求軍儀及雜伎書。詔報曰：「知須軍儀等九種，並非所愛，但軍器種甚多，致之未易。内伎不堪渉遠，秘閣圖書例不外出。《五經集註》、《論語》，今特勑賜王各一部。」\n\n\n扶南王\n扶南王姓僑〈一作橋音驕。〉陳如，名闍邪跋摩。啓曰：「臣有奴名鳩酬羅，委臣逸走，别在餘處，搆結凶逆，遂破林邑，仍自立為王。永不恭從，違恩負義，叛主之奴，天不容載。伏尋林邑者昔為檀和所破，久已歸化。天威所被，四海彌伏。而今鳩酬羅守執奴凶，自專狼強。且林邑、扶南隣界相接，親人是臣奴，猶尚逆去，朝廷遥遠，豈復遵奉。此國屬陛下，故謹具上啓。伏聞林邑頃年表獻間絶，便欲永隔朝廷。豈有師子坐而安大鼠。伏願遣軍，將伐凶逆，臣亦自效微誠，助朝廷翦撲，使邊海諸國，一時歸伏。陛下若欲别立餘人為彼王者，伏聽勑旨。脫未欲灼然興兵伐林邑者，伏願特賜勑在所，隨宜以少軍助臣，乘天之威，殄滅小賊，伐惡從善。平蕩之日，上表獻金五婆羅。今輕此使送臣丹誠，表所陳啓，不盡下情。謹附𨚗伽仙並其伴口具啓聞，伏願愍所啓。」\n\n\n河東王拾寅子易度侯\n河東王拾寅子易度侯好星文，嘗求星書。朝議不給。\n\n\n芮芮主\n芮芮主求醫工等物。武帝詔報曰：「知須醫及織成、錦工、指南車、漏刻並非所愛。南方治疾與北土不同。織成、錦工並女人，不堪渉遠。指南車、漏刻此雖有其器，工匠久不復存，不副為恨。」\n\n\n百濟王\n梁武帝大同七年，百濟王遣使請湼槃等經義，《毛詩》博士並工匠、畫師等。勑並給之。\n\n\n車師王車夷落\n後魏太武太平真君十一年，車師王車夷落遣使琢進、薛直上書曰；「臣亡父僻處塞外，仰慕天子威徳，遣使奉獻，不空於歲。天子降念，賜遺甚厚。及臣繼立，亦不闕常貢。天子垂矜，亦不異前世。敢緣至恩，輒陳私懇。臣國自無諱所攻擊，經今八年。人庶饑荒，無以存活。賊今攻臣甚急，臣不能自全，遂捨國東奔三分免一，即日已到焉耆東界。思歸天闕，幸垂賑救。」於是下詔撫慰之，開焉耆倉賑給之。\n\n\n百濟國\n孝文延興二年八月丙辰，百濟國遣使奉表，請師伐髙麗。\n\n\n鄧至王象舒彭\n太和十七年九月乙亥，鄧至王象舒彭遣子舊詣闕，表求以位授舊。詔許之。\n\n\n髙昌國王麴嘉\n宣武永平元年十月，髙昌國王麴嘉遣其兄子私署左衛將軍孝亮奉表來朝，仍求内徙，乞軍迎援。\n\n\n突厥沙鉢略\n隋文帝開皇中，突厥沙鉢略既為藩附，因請獵於常代之間。許之，仍遣人賜其酒食。沙鉢略率部落再拜受賜。\n\n\n突厥遣使者莅殺曷薩那可汗\n唐髙祖武徳二年九月，突厥遣使者莅殺曷薩那可汗於中書門下省。初，曷薩那與始畢〈王欽若等曰：「突厥始畢可汗也。」〉有隙。至是，聞在長安，遣使請殺之。髙祖以為疑，群臣諫曰：「今若不與，則是存一人而仇一國也，後必為患。」不得已乃從之。\n\n\n髙麗\n八年，髙麗遣人來學道、佛法。詔許之。\n\n\n林邑王\n太宗貞觀十七年，林邑王遣使云為扶南所攻，乞師救援。太宗曰：「山有猛獸，藜藿為之不採。爾為我隣國，扶南安敢侵逼？此是爾懼，自來將無事矣。」後有使至，悉如太宗言。\n\n\n吐蕃\n髙宗麟徳二年正月丁卯，吐蕃遣使來朝，請與吐谷渾復修和好，並請赤水地以為牧野。帝不許之。\n\n\n新羅王金政眀\n則天垂拱二年二月，新羅王金政眀遣使請《禮記》一部並新文章。令所司寫吉凶要禮，並於文館詞林採其詞涉規誡者勒成五十卷賜之。\n\n\n新羅王金政眀\n玄宗開元四年，奚使乞於寺觀禮拜及向兩市貨易。許之。\n\n\n阿史特勒僕羅\n六年十一月丁未，阿史特勒僕羅上書訴曰：「僕羅兄吐火羅葉護部下管諸國王、都督、刺史總二百一十二人。謝颺國王統領兵馬二十萬；衆罽賔國王統領兵馬二十萬；衆骨吐國王、石汗那國王、解蘓國王、石匿國王、悒達國王、護密國王、護時健國王、范延國王、久越德建國王、勃特山王各領五萬衆。僕羅祖父已来，並是上件諸國之王，蕃望尊重。僕羅兄般都泥利承嫡繼襲，先蒙恩勑，差使持節就本國册立為王。然火羅葉護積代以來於大唐忠赤，朝貢不絶。本國緣接近大食、吐蕃，東界又是西鎮。僕羅兄每徴發部落下兵馬討論擊諸賊，與漢軍相知聲援，應接在於邊境，所以免有侵漁。僕羅兄前後屢蒙聖澤，媿荷國恩，遂發遣僕羅入朝侍衛，玉階至願，獻忠殉命，以為臣妾。僕羅至此，為不解漢法，鴻臚寺不委蕃望，大小有不比類流例，髙下相懸，即奏擬授官。竊見石國、龜兹並余小國王子、首領等入朝，元無功效，並緣蕃望授三品将軍。况僕羅身恃勤，本蕃位望與親王一種，北䫫大小與諸國王子懸殊，却授僕羅四品中郎。但在蕃王子弟娑羅門瞿曇金剛、龜兹王子白孝順等皆數改轉位至諸衛將軍。唯僕羅最是大蕃，去神龍元年，蒙恩勑授左領軍衛翊府中郎將，至今經一十四年。久被淪屈，不蒙准例授職，不勝苦屈之甚。」勑鴻臚卿准例定品秩，勿令稱屈。\n\n\n安國王篤薩波提\n七年二月，安國王篤薩波提遣使上表論事曰：「臣篤薩波提言，臣是從天主領普天下賢聖皇帝下百萬重草類奴，在遠義手胡跪禮拜天恩威相如拜諸天。自有安國已來，臣種族相繼作王不絶，並軍兵等並赤心奉國。從比年來，被大食賊每年侵擾，國土不寧。伏乞天恩滋澤救臣苦難，仍請勑下突厥施令救臣等，臣即統領本國兵馬計會翻破大食。伏乞天恩依臣所請，今奉獻波斯䮫二、佛菻繡𣰽毺一、鬱金香三十斤、生石蜜一百斤。臣今借紫訖伏乞天恩賜一員三品官，又臣妻可敦奉進柘必大𣰽毺二、繡𣰽毺一上皇后。如蒙天恩滋澤，請賜臣鞍轡、器仗、袍帶及賜臣妻可敦衣裳、粧粉。\n\n\n俱密國王那羅延\n其月戊辰，俱密國王那羅延上表曰：「臣曾祖父叔兄弟等舊來赤心向大國。今大食來侵，吐火羅及安國、石國、拔汗那國並屬大食，臣國内庫藏珍寳及部落百姓物並被大食徵稅將去。伏望天恩處分大食，令免臣國徴稅，臣等即得久長守把大國西門，伏乞炤臨臣之願也。」\n\n\n康國王烏勒伽\n其月庚午康國王烏勒伽遣使上表曰：「臣烏勒伽言，臣是從天主普天皇帝下百萬里馬蹄下草土類奴。臣種族及諸胡國舊來赤心向大國，不曾反叛，亦不侵損大國，為大國行禆益。士從三十五年來，每共大食賊鬥戰，每年大發兵馬，不蒙天恩送兵救助。經今六年，被大食元率將異密屈底波領衆軍兵來此共臣等鬥戰，臣等大破賊徒，臣等兵士亦大死損。為大食兵馬極多，臣等力不敵也。臣入城自固，乃被大食圍城，以三百抛車傍城，三穿大坑，欲破臣等城國。伏乞天恩知委送多少漢兵來此，救助臣苦難。其大食只合一百年强盛，今年合滿。如有漢兵來此，臣等必是破得大食。今謹獻好馬一、波斯駱駝一、䮫二。如天恩慈澤，將賜臣物，謂付臣下使人將來，冀無侵奪。」\n\n\n南天竺國王右武衛大將軍屍利那羅僧伽寶多枝摩\n八年，南天竺國王、右武衛大將軍屍利那羅僧伽寶多枝摩為國造寺，上表乞寺額。敕以歸化為名。又上表乞袍帶曰：「蕃人無識，惟將衣帶為重。既不賜及，豈知優寵？」敕中書門下南天竺王遠遣朝貢其使卻還並須周旋發遣滿望。乃以錦袍金帶魚袋七事賜其使遣之。\n\n\n波斯國王勃善活\n十年三月庚戌，波斯國王勃善活遣使獻表，乞授一員漢官。許之。\n\n\n吐火羅葉護\n十五年，吐火羅葉護遣使上言曰：「奴身罪逆不孝，慈父身被大食統押。應徹天聰，頌奉天可汗進旨云：『大食欺侵，我即與你氣力。』奴身今被大食重稅欺苦實深，若不得天可汗救活，奴身自活不得，國土必遭破散，求防守天可汗西門不得。伏望天可汗慈憫，與奴身多少氣力，使得活路。又承天可汗處分突厥施可汗云：『西頭事委你，即須發兵，除卻大食。』其事若實，望天可汗卻垂處分。奴身緣大食稅急，不救得好物奉進，望天可汗炤之。所欲驅遣奴身及須已西方物，並請處分奴身，一一頭戴，不敢怠慢。」\n\n\n金城公主\n十八年七月癸未，命有司寫《毛詩》、《禮記》、《左傳》、《文選》各一部賜金城公主，從其請也。\n\n\n康國王烏勒\n十九年，康國王烏勒上表，請封其子咄曷為曹國王；默啜為米國王。許之。\n\n\n突厥苾伽可汗\n十九年十一月，突厥遣其大臣葛阿默察之來朝獻馬五十匹，謝恩也。初，突厥苾伽可汗之弟闕特勒死，苾伽來請巧匠寫其真。詔遣畫工六人往焉。既畫，工妙絕倫，突厥國內未之見者，苾伽每觀畫處，欷如弟再生，悲涕不自勝。遂遣察之謝恩，且送畫人也。\n\n\n日本國\n二十三年閏十一月，日本國遣其臣名代來朝獻表，懇求《老子》經本及天尊像以歸於國發揚聖教。許之。\n\n\n渤海\n二十六年六月甲子，渤海遣使求寫唐禮及《三國志》、《晉書》、《三十六國春秋》。許之。\n\n\n拔汗那王阿悉爛達幹\n二十九年，拔汗那王阿悉爛達幹上表請改國名。敕改為寧遠國。\n\n\n石國王\n天寶元年五月，石國王遣使上表，乞授長男那居車鼻施官。詔拜大將軍，賜一年俸料。\n\n\n吐火羅葉護夫裏嘗伽羅\n八載，吐火羅葉護夫裏嘗伽羅遣使來朝，獻表曰：「臣鄰境有一胡，號曰『朅帥』，居在深山，恃其險阻，違背聖化，親輔吐蕃。知勃律地狹人稠，無多田種，鎮軍在彼，糧食不充，於個失密市易鹽米，然得支濟，商旅來往，皆著朅帥國過。其王遂受吐蕃貨，求於國內置吐蕃城堡，捉勃律要路。自高仙芝開勃律之後，更益兵二千人，勃律因之。朅帥王與吐蕃乘此虛危，將兵擬入。臣每憂思一破兇徒，若開得大勃律已東直至闐、焉耆、臥、涼、瓜、肅已來，吐蕃更不敢停住。望安西兵馬來載，五月到小勃律，六月到大勃律。伏乞天恩允臣所奏。若不成，請斬臣為七段緣。個失密王向漢忠赤，兵馬復多，土廣人稠，糧食豐足。特望天恩賜個失密王敕書宣慰，賜衣物並寶鈿、腰帶，使感荷聖恩，更加忠赤。」帝覽表，許之。\n\n\n骨咄國人\n十二載四月甲戌，骨咄國人史難之、康丁真表乞度為僧。許之。\n\n\n日本國使判官高階真\n德宗貞元二十年，日本國留住學生橘免勢、學問僧空海。至元和元年正月，日本國使判官高階真入奏前件學士等藝業稍成，願歸本國，便請與臣同共歸國。從之。\n\n\n回鶻\n憲宗元和二年正月庚子，回鶻使者請於河南府、太原府置摩尼寺三所。許之。\n\n\n吐蕃遣使求五臺山圖\n穆宗長慶四年九月甲子，靈武節度使李進誠奏吐蕃遣使求五臺山圖。山在代州，多浮圖之跡，西戎尚此教，故來求之。\n\n\n新羅國王金彥昇\n敬宗寶歷元年五月庚辰，新羅國王金彥昇奏先在太學生崔利貞、金叔貞、樸季業四人請放還蕃。其新赴朝貢金允夫、金立之、樸亮之等一十二人請留在宿衛，仍請配國子監習業，鴻臚寺給資糧。從之。\n\n\n新羅質子金允夫\n二年十二月，新羅質子金允夫請準舊例，中使入蕃，便充副使，同到本國譯詔書。不許，但隨告使充副使。\n\n\n銀青光祿大夫檢校秘書監忽汗都督國王大彜震\n文宗太和七年春正月己亥，銀青光祿大夫、檢校秘書監、忽汗都督、國王大彜震奏遣學士解楚卿、趙孝明、劉寶俊三人附謝恩使同中書右平章事高賞英赴上都學問，先遣學生李居正、朱承朝、高壽海等三人事業稍成，請準例遞乘歸本國。許之。\n\n\n回鶻迫於饑求糧食\n武宗會昌元年八月，回鶻迫於饑，求糧食。閏九月丁酉，詔許賑救回鶻米二萬石。時帝開延英，復召宰臣問之。陳夷行謂李德裕曰：「此借微兵而資盜糧耳。」德裕曰：「今徵兵未集，天德至危。若不救此饑人，且令三數月安靜忽陷卻，天德公能獨當其咎否？」夷行遂默然而止。及德裕延英從容論奏，帝心乃定。\n\n\n契丹阿保機\n梁太祖建號。契丹阿保機遣使送名馬、女口、貂皮等，求封冊。梁祖與之書曰：「朕今天下皆平，惟有太原未服。卿能長驅精甲，徑至新莊，為我翦彼仇讎。與爾便行封冊。」\n\n\n契丹林牙\n後唐莊宗同光二年十一月己丑，幽州李存賢奏契丹林牙求茶藥。\n\n\n契丹王差人持書求碑石\n明宗天成二年十月，幽州奏契丹王差人持書求碑石，欲為其父表其葬所。\n\n\n契丹書求覓藥器\n三年四月，幽州奏得契丹書求覓藥器云：「要蕃中所有即亦遵副。」帝曰：「招懷之道，且宜依隨。」\n\n\n吐渾首領薛糞堆\n四年十月，吐渾首領薛糞堆進狀乞授嵐州刺史。上欲許之，安重誨諫乃止。\n\n\n契丹遣使來求果子\n長興三年二月，雲州上言契丹遣使來求果子。帝曰：「契丹雖闕此物，亦非彼實然。蓋當面偵謀，宜阻其求。但報云：「遣使入朝，當有處分。」\n\n\n契丹王請放前剌舍利還本國\n三月甲午，禮賓使梁進德自契丹使回，稱契丹王請放前剌舍利還本國。\n\n\n契丹國差梅老乾捺鋪都到州求果子\n七月，幽州奏契丹國差梅老乾捺鋪都到州求果子。\n\n\n契丹欲以王處直之子威為節度使\n晉王廷裔移鎮定州。先是，契丹欲以王處直之子威為節度使，處直則廷裔之叔祖也。處直為養子都所篡，時威北走蕃廷，蕃納之。至是，乃遣使諭高祖云：「欲使王威襲先人土地，如我蕃中之制。」高祖答以中國將校，自刺史、團練、防禦使序遷，方授旄節。請遣威至此任用，漸令外進，乃合中土舊規。王威深怒其見，拒使人，復報曰：「爾自諸侯為天子，有何階級耶！」高祖畏其滋蔓，則厚賂力拒其命，敵忿稍息。遂連升廷裔鎮中山，且欲塞其意也。\n\n\n互市\n\n\n序\n夫王者之牧四夷也，有懷柔之道焉，有羈縻之義焉，蓋所以底寧邊鄙，休息中夏者也。則互市之設，其懷柔羈縻之旨與爰自漢初始建斯議。由是擇走集之地，行關市之法，通彼貨賄，敦其信義，歷代遵守，斯亦和戎之一術也。\n\n\n南粵\n漢高祖立趙佗為南粵王，使和輯百越。〈輯與集同。〉至高后時，有司請禁關市鐵器。〈佗上書言高后令曰：「毋予蠻夷外越金鐵田器、馬牛羊，即予予牡毋與牝。〉\n\n\n匈奴\n文帝時，匈奴和親，與通關市。\n景帝時，復與匈奴和親，通關市。\n武帝時，明和親約束，厚遇關市，饒給之。匈奴自單于以下皆親往來長城下。匈奴貪，尚樂關市，耆漢財物，亦通關市不絕以中之。〈以關市中其意。中，竹仲切。〉\n\n\n北匈奴\n宣帝時，北匈奴見南單于來附，懼謀其國，故數乞和親。又遠驅牛馬與漢合市。\n\n\n烏桓\n後漢光武建武中，置烏桓校尉於上谷寗城，〈縣名亦作寧城。〉歲時互市焉。\n\n\n北單于\n明帝永平中，北單于欲合市，遣使求和親。帝冀其交通，不復為寇，乃許之。\n章帝元和元年，武威太守孟雲上言北單于復願與吏人合市。詔書聽雲遣驛使迎呼慰納之。北單于乃遣太且渠伊莫訾王等驅牛馬萬餘頭來與漢賓客交易。諸王大人或前至所在郡縣，為設官邸，賞賜待遇之。\n\n\n鮮卑大人燕荔陽\n安帝永初中，鮮卑大人燕荔陽詣關朝賀。鄧太后令止烏丸校尉所居寧城下通胡市。\n\n\n鮮卑素利彌加厥機\n獻帝建安中，鮮卑素利、彌加、厥機因烏丸校尉閻柔上貢獻通市。是時，梁習為并州刺史。鮮卑大人育延嘗為州所畏，而一旦將其部落五千餘騎詣習求互市，習念不聽，則恐其怨，若聽到州下，又恐為所略，於是乃許之往與會空城中交市。遂敕郡縣，自將治中以下軍往就之。\n\n\n鮮卑軻比能\n魏文帝黃初三年，鮮卑軻比能帥落部大人小子、代郡烏丸修武盧等三千餘騎驅牛馬七萬餘口交市。\n\n\n庫莫奚虞出庫真\n北燕馮跋時，庫莫奚虞出庫真率三千餘落請交市，獻馬千疋。許之，處之於營丘。\n\n\n河南王休運籌\n梁高祖天監中，河南王休運籌遣使貢獻。其地與益州鄰，常通商賈。\n\n\n南垂\n後魏宣武時，西域、東域貢其珍物充於王府。又於南垂立互市，以致南貨羽毛齒革之屬無遠不至。\n\n\n西域諸蕃\n隋煬帝時，西域諸蕃多至張掖與中國交市，帝令吏部侍郎裴矩掌其事。\n\n\n吐谷渾\n唐高祖武德八年，吐谷渾款承風戍，各請互市。並許之。\n\n\n吐谷渾\n玄宗開元二年九月，太常少卿姜晦上封請以空名告身，於六胡州市馬，率三十匹馬酬一遊擊將軍。時廄馬尚少，深以為然，遂命賫告身三百道往市焉。\n\n\n奚\n四年，奚使乞於西市貨易。許之。\n\n\n突厥小殺\n十五年，吐蕃與突厥小殺書，將計議同時入寇。小殺並獻其書。帝嘉其誠，引梅錄啜宴於紫宸殿，厚加賞賚，仍許於朔方軍西受降城為互市之所。\n\n\n回鶻仍歲來市\n肅宗乾元中，回鶻仍歲來市，以馬一匹易絹四十疋，動至數萬馬。\n\n\n回鶻遣赤心領馬一萬疋來求市\n代宗大歷八年，回鶻遣赤心領馬一萬疋來求市。帝以馬價出於租賦，不欲重困於民，命有司量入計，許市六千疋。\n\n\n党項\n德宗貞元三年十二月，初禁商賈以口馬器械於党項貨易。\n\n\n回紇使移職伽達幹歸蕃\n六年六月，回紇使移職伽達幹歸蕃。賜馬價絹三十萬疋。\n\n\n給回紇市馬絹七萬疋\n八年七月，給回紇市馬絹七萬疋。\n\n\n以絹十萬疋償回紇之馬直\n憲宗元和十年八月，以絹十萬疋償回紇之馬直。\n\n\n吐蕃使款隴州塞請互市\n十一月，吐蕃使款隴州塞，請互市。許之。\n\n\n回紇\n十二月，以絹九萬七千疋償回紇馬直。\n十一年二月，以內庫繒絹六萬疋償回紇馬直。\n四月，以絹二萬五千疋償回紇馬直。\n穆宗長慶二年二月，以絹五萬疋賜回紇充馬價。\n四月，又賜回紇馬價絹七萬疋。\n十二月，以絹八萬疋償回紇馬直。\n文宗太和元年三月，內出絹二十六萬疋賜回紇充馬價。\n六月，命中使以絹二十萬疋付鴻臚寺宣賜回紇充馬價。\n五年六月，貶右龍武大將軍李甚為宣州別駕。甚子貸回紇錢一萬一千四百貫，不償，為回紇所訴，故貶甚。因下詔曰：「如聞頃來京城內衣冠子弟及諸軍使並商人百姓等多有舉諸蕃客本錢，歲月稍深，徵索不得，致蕃客停滯，市易不獲及時。方務撫安，須除舊弊，免令受屈，要與改更。自今以後，應諸色人宜除準敕互市外，並不得輒與蕃客錢物交關。委御史臺及京兆府切加捉搦，仍即作條件聞奏。其今日已前所欠負，委府縣速與徵理處分。\n\n\n新羅渤海將到熟銅請不禁斷\n開成元年六月，淄青節度使奏新羅、渤海將到，熟銅請不禁斷。是月，京兆府奏準。\n\n\n不得與諸蕃互市\n建中元年十月六日，敕諸錦罽、綾羅、縠繡、織成、細紬、絲布、氂牛尾、真珠、銀、銅、鐵、奴婢等並不得與諸蕃互市。又準令式中國人不合私與外國人交通、買賣、婚娶來往。又舉取蕃客錢以產業奴婢為質者重請禁之。\n\n\n黑水蕃\n後唐莊宗同光三年八月，青州市到黑水蕃馬三十疋。\n\n\n契丹書乞置互市\n明宗天成二年八月，新州奏得契丹書乞置互市。翼日，付中書宣示百官。\n\n\n契丹書乞置互市\n四年四月，敕㳂邊置場買馬，不許蕃部直至闕下。帝自臨馭，欲來遠人。党項之眾，競赴都下，賞賜酒食於禁庭。醉則連袂歌土風以出，凡將到馬無駑良，並云：「上進國家。」雖約其價以給之，並計其館糓錫賚，每歲不下五六十萬貫。侍臣以為耗蠹中華，無出於此，因止之。〈是年，散騎常侍蕭希甫條奏諸蕃貢馬稍多，酬賞價倍。戎夷無厭，競思興販。請卻於邊上，置互市，只許首領入貢。〉\n\n\n黑水瓦兒部\n長興二年五月，青州奏黑水瓦兒部至登州賣馬。\n\n\n回紇所賣馬瘦弱不堪估價\n三年七月，飛龍使奏回紇所賣馬瘦弱，不堪估價。帝曰：「遠夷交市不可輕阻，可以中等估之。」\n\n\n契丹在州境互市\n愍帝應順元年正月，雲州張溫言契丹在州境互市。閏正月，雲州上言契丹至州界市易。\n\n\n韃靼胡祿末\n二月，雲州上言韃靼胡祿末族帳到州界市易。\n\n\n高麗船\n末帝清泰元年七月，登州言高麗船一艘至岸管押，將盧肵而下七十人入州市易。\n\n\n契丹首領述律梅里\n是月，雲州言契丹首領述律梅里求互市。從之。\n\n\n高麗遣人市易\n十月，青州言高麗遣人市易。\n\n\n契丹遣人欲為互市\n二年，北面總管言契丹遣人欲為互市，其吐渾部族歸舊地。從之。\n\n\n於州西北野固口與契丹互市\n是年，雲州言總管報於州西北野固口與契丹互市。從之。\n\n\n十年前與契丹互市則例\n十二月，雲州沙彥珣奏十年前與契丹互市則例。\n\n\n契丹石祿牧部族\n三年，雲州言契丹石祿牧部族近城市易。\n\n\n契丹遣前青白軍使王從益到京出餘貨斛斗\n晉少帝天福八年，西京奏契丹遣前青白軍使王從益到京出餘貨斛斗，宜破省錢收糴。〈是時，馮暉移鎮靈武。河西羊馬所產，易為交易，期年得馬五千疋，而蕃部歸心，朝議患之。〉\n\n\n命回紇來者一聽私便交易官不禁詰\n周太祖廣順元年二月，命回紇來者一聽私便交易，官不禁詰。先是，回紇間歲入貢，每行李至關，禁民不得於蕃人處市易寶貨，犯者有刑。太祖以為不可，至是聽之，由是玉之價直十損七八矣。\n\n\n招到蕃部野龍十九族\n十月，涇州言招到蕃部野龍十九族有馬赴市私貨賣。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:52:47.036Z",
  "sourceUrl": "https://zh.wikisource.org/wiki/%E5%86%8A%E5%BA%9C%E5%85%83%E9%BE%9C%2F%E5%8D%B70999"
}