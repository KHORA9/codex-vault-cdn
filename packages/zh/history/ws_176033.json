{
  "id": "176033",
  "title": "史記三家註/卷026",
  "author": "Wikisource Contributors",
  "excerpt": "曆書第四\n昔自在古，曆建正作於孟春。〈索隱按：古曆者，謂黃帝調曆以前有上元太初曆等，皆以建寅爲正，謂之孟春也。及顓頊、夏禹亦以建寅爲正。唯黃帝及殷、周、魯並建子爲正。而秦正建亥，漢初因之。至武帝元封七年始改用太初曆，仍以周正建子爲十一月朔旦冬至，改元太初焉。今按：此文至於「十二月節」，皆出《大戴禮》虞史伯夷之辭也。〉於時冰泮發蟄，百草奮興，秭鳺先滜。〈集解徐廣曰：「秭音姊，鳺音規，子鳺鳥也，一名鷤䳏。」　索隱按：徐廣云「秭音規」者，誤也，當云「秭音姊，鳺音規」，蓋遺失耳。言子鳺鳥春氣發動，則先出野澤而鳴也。又按：《大戴禮》作「瑞𨾚」，無釋，未測其旨，當是字體各有訛變耳。鷤音弟，䳏音桂。楚詞...",
  "category": "history",
  "content": "\n曆書第四\n昔自在古，曆建正作於孟春。〈索隱按：古曆者，謂黃帝調曆以前有上元太初曆等，皆以建寅爲正，謂之孟春也。及顓頊、夏禹亦以建寅爲正。唯黃帝及殷、周、魯並建子爲正。而秦正建亥，漢初因之。至武帝元封七年始改用太初曆，仍以周正建子爲十一月朔旦冬至，改元太初焉。今按：此文至於「十二月節」，皆出《大戴禮》虞史伯夷之辭也。〉於時冰泮發蟄，百草奮興，秭鳺先滜。〈集解徐廣曰：「秭音姊，鳺音規，子鳺鳥也，一名鷤䳏。」　索隱按：徐廣云「秭音規」者，誤也，當云「秭音姊，鳺音規」，蓋遺失耳。言子鳺鳥春氣發動，則先出野澤而鳴也。又按：《大戴禮》作「瑞𨾚」，無釋，未測其旨，當是字體各有訛變耳。鷤音弟，䳏音桂。楚詞云「慮鷤䳏之先鳴，使夫百草爲之不芳」，解者以鷤䳏爲杜鵑。〉物迺歲具，生於東，次順四時，卒于冬分。〈索隱卒，子律反。分，如字。卒，盡也。言建曆起孟春，盡季冬，則一歲事具也。冬盡之後，分爲來春，故云冬分也。〉時雞三號，卒明。〈集解徐廣曰：「卒，一作『平』，又云卒，斯也。」　索隱三號，三鳴也。言夜至雞三鳴則天曉，乃始爲正月一日，言異歲也。徐廣云卒，一作「平」，又作「斯」，於文皆便。〉撫十二〔月〕節，卒于丑。〈正義撫猶循也。自平明寅至雞鳴丑，凡十二辰，辰盡丑又至明朝寅，使一日一夜，故曰幽明。〉日月成，故明也。明者孟也，幽者幼也，幽明者雌雄也。雌雄代興，而順至正之統也。日歸于西，起明於東；月歸於東，起明于西。正不率天，又不由人，〈索隱正不率天，亦不由人。此文出《大戴禮》，是孔子稱周太史之詞。〉則凡事易壞而難成矣。\n王者易姓受命，必慎始初，改正朔，易服色，推本天元，順承厥意。〈索隱言王者易姓而興，必當推本天之元氣行運所在，以定正朔，以承天意，故云承順厥意。〉\n太史公曰：神農以前尚矣。蓋黃帝考定星曆，〈索隱按：《系本》及《律曆志》黃帝使羲和占日，常儀占月，臾區占星氣，伶倫造律呂，大橈作甲子，隸首作算數，容成綜此六術而著調曆也。〉建立五行，起消息，〈正義皇侃云：「乾者陽，生爲息；坤者陰，死爲消也。」〉正閏餘，〈集解《漢書音義》曰：「以歲之餘爲閏，故曰閏餘。」　正義鄧平、落下閎云「一月之日，二十九日八十一分日之四十三」。按：計其餘分成閏，故云正閏餘也。每一歲三百六十六日餘六日，小月六日，是一歲餘十二日，大計三十三月則一閏之耳。〉於是有天地神祇物類之官，〈正義應劭云：「黃帝受命有雲瑞，故以雲紀官。春官爲青雲，夏官爲縉雲，秋官爲白雲，冬官爲黑雲，中官爲黃雲。」按：黃帝置五官，各以物類名其職掌也。〉是謂五官。各司其序，不相亂也。民是以能有信，神是以能有明德。民神異業，敬而不瀆，故神降之嘉生，〈集解應劭曰：「嘉穀也。」　索隱應劭云：「嘉穀也。」〉民以物享，〈正義劉伯莊云：「物，事也。人皆順事而享福也。」〉災禍不生，所求不匱。\n少暤氏之衰也，九黎亂德，〈集解《漢書音義》曰：「少暤時諸侯作亂者。」〉民神雜擾，不可放物，〈索隱於音昉，依也。〉禍菑薦至，〈索隱上音在見反，古「荐」字，假借用耳。荐，集也。〉莫盡其氣。顓頊受之，乃命南正重司天以屬神，命火正黎司地以屬民，〈集解應劭曰：「黎，陰官也。火數二；二，地數也：故火正司地以屬萬民。」　索隱按：《左傳》重爲句芒，木正；黎爲祝融，火正。此言「南」者，劉氏以爲「南」字誤，非也。蓋重黎二人元是木火之官，兼司天地職，而天是陽，南是陽位，故木亦是陽，所以木正爲南正也；而火是地正，亦稱北正者，火數二，二地數，地陰，主北方，故火正亦稱北正：爲此故也。臣瓚以爲古文「火」字似「北」，未爲深得也。〉使復舊常，無相侵瀆。\n其後三苗服九黎之德，〈正義孔安國云：「三苗，縉雲氏之後諸侯也。」按：服，從也。言九黎之君在少暤之世作亂，今三苗之君從九黎亂德，故南北二官皆廢，使曆數失序。〉故二官咸廢所職，而閏餘乖次，〈集解《漢書音義》曰：「次，十二次也。史推曆失閏，則斗建與月名錯。」〉孟陬殄滅，〈集解《漢書音義》曰：「正月爲孟陬。閏餘乖錯，不與正歲相值，謂之殄滅。」　索隱按：正月爲陬。陬音鄒，又作侯反。楚詞云「攝提貞乎孟陬」。言曆數乖誤，乃使孟陬殄滅，不得其正也。〉攝提無紀，曆數失序。〈集解《漢書音義》曰：「攝提，星名，隨斗杓所指建十二月。若曆誤，春三月當指辰而指巳，是謂失序。」　索隱攝提失方。按：《天官書》云「攝提三星，若鼎足句之，直斗杓所指，以建時節，故曰攝提格」。格，至也。言攝提隨月建至，故云格也。〉堯復遂重黎之後，不忘舊者，使復典之，而立羲和之官。明時正度，則陰陽調，風雨節，茂氣至，民無夭疫。年耆禪舜，申戒文祖，〈集解徐廣曰：「戒，一作『敕』。」　正義言於文祖之廟以申戒舜也。〉云「天之曆數在爾躬」。〈集解何晏曰：「曆數謂列次也。」〉舜亦以命禹。〈集解孔安國曰：「舜亦以堯命己之辭命禹也。」〉由是觀之，王者所重也。\n夏正以正月，殷正以十二月，周正以十一月。蓋三王之正若循環，窮則反本。天下有道，則不失紀序；無道，則正朔不行於諸侯。\n幽、厲之後，周室微，陪臣執政，史不記時，君不告朔，〈集解鄭玄曰：「禮，人君每月告朔於廟，有祭，謂之朝享。」〉故疇人子弟分散，〈集解如淳曰：「家業世世相傳爲疇。律，年二十三傅之疇官，各從其父學。」　索隱韋昭云：「疇，類也。」孟康云：「同類之人明曆者也。」樂產云：「疇昔知星人。」〉或在諸夏，或在夷狄，是以其禨祥廢而不統。〈集解如淳曰：「《呂氏春秋》『荊人鬼而越人禨』，今之巫祝禱祠淫祀之比也。」晉灼曰：「禨音『珠璣』之『璣』。」〉周襄王二十六年閏三月，而春秋非之。先王之正時也，履端於始，〈集解韋昭曰：「謂正曆必先稱端始也，若十一月朔旦冬至也。」〉舉正於中，〈集解韋昭曰：「氣在望中，則時日昏明皆正也。」〉歸邪〈集解音餘。〉於終。〈集解韋昭曰：「邪，餘分也。終，閏月也。中氣在晦則後月閏，在望是其正中也。」〉履端於始，序則不愆；舉正於中，民則不惑；歸邪於終，事則不悖。\n其後戰國並爭，在於彊國禽敵，救急解紛而已，豈遑念斯哉！是時獨有鄒衍，明於五德之傳，〈正義傳音竹戀反，五德，五行也。〉而散消息之分，以顯諸侯。而亦因秦滅六國，兵戎極煩，又升至尊之日淺，未暇遑也。而亦頗推五勝，〈集解《漢書音義》曰：「五行相勝，秦以周爲火，用水勝之也。」〉而自以爲獲水德之瑞，更名河曰「德水」，而正〈正義音征。以秦始皇名諱之，故改也。〉以十月，色上黑。然曆度閏餘，未能睹其真也。\n漢興，高祖曰「北畤待我而起」，亦自以爲獲水德之瑞。雖明習曆及張蒼等，咸以爲然。是時天下初定，方綱紀大基，高后女主，皆未遑，故襲秦正朔服色。\n至孝文時，魯人公孫臣以終始五德上書，言「漢得土德，宜更元，改正朔，易服色。當有瑞，瑞黃龍見」。事下丞相張蒼，張蒼亦學律曆，以爲非是，罷之。其後黃龍見成紀，張蒼自黜，所欲論著不成。而新垣平以望氣見，頗言正曆服色事，貴幸，後作亂，故孝文帝廢不復問。\n至今上即位，招致方士唐都，分其天部；〈集解《漢書音義》曰：「謂分部二十八宿爲距度。」〉而巴落下閎運算轉曆，〈集解徐廣曰：「陳術云徵士巴郡落下閎也。」　索隱姚氏案：益部耆舊傳云「閎字長公，明曉天文，隱於落下，武帝徵待詔太史，於地中轉渾天，改顓頊曆作太初曆，拜侍中不受」。〉然後日辰之度與夏正同。乃改元，更官號，封泰山。因詔御史曰：「乃者，有司言星度之未定也，廣延宣問，以理星度，未能詹也。〈集解徐廣曰：「詹，一作『售』也。」　索隱按：《漢書》作「讐」，故徐廣云一作「售」，售即讐也。韋昭云「讐，比校也」。鄭德云「相應爲讐」也。〉蓋聞昔者黃帝合而不死，名察度驗，定清濁，起五部，建氣物分數。〈集解應劭曰：「言黃帝造曆得仙，名節會，察寒暑，致啟閉分至，定清濁，起五部。五部，金、木、水、火、土也。建氣物分數，皆敘曆之意也。」孟康曰：「合，作也。黃帝作曆，曆終復始無窮已，故曰不死。清濁，律聲之清濁也。五部，五行也。天有四時，分爲五行也。氣，二十四氣；物，萬物也。分，曆數之分也。」瓚曰：「黃帝聖德，與虛合契，升龍登仙於天，故曰合而不死。題名宿度，候察進退，謂三辰之度，吉凶之驗也。」　索隱臣瓚云：「題名宿度，候察進退，以爲吉凶之狀，依文作解爲得。」案：《漢書》作「名察發歛」，韋昭云「發，氣發；歛，氣歛」。又《續漢書》以爲道之發歛，景之長短，則發歛是日行道去極盈縮也。〉然蓋尚矣。書缺樂弛，朕甚閔焉。朕唯未能循明也，紬績日分，〈索隱紬音宙，又如字。紬績者，女工紬緝之意，以言造曆算運者猶若女工緝而織之也。〉率應水德之勝。〈集解徐廣曰：「蓋以爲應土德，土勝水。」〉今日順夏至，〈索隱按：夏至，謂夏至、冬至。〉黃鐘爲宮，林鐘爲徵，太蔟爲商，南呂爲羽，姑洗爲角。自是以後，氣復正，羽聲復清，名復正變，以至子日當冬至，則陰陽離合之道行焉。十一月甲子朔旦冬至已詹，其更以七年爲太初元年。〈索隱按：改元封七年爲太初元年。然漢始以建亥爲年首，今改以建寅，故以七年爲元年。韋昭云「漢興至此百二歲」。案：《律曆志》云「乃以前曆上元太初四千六百一十七歲，至元封七年，復得閼逢攝提之歲，中冬十一月甲子朔旦冬至」。〉年名『焉逢攝提格』，〈集解徐廣曰：「歲陰在寅，左行；歲星在丑，右行。」　索隱按：《爾雅》云「歲在甲曰焉逢，寅曰攝提格」，則此甲寅之年十一月甲子朔旦夜半冬至也。然此篇末亦云「寅名攝提格」，則此甲寅之歲也。又據二年名單閼，三年名執徐等，年次分明，而漢志以爲其年在丙子，當是班固用三統，與太初曆不同，故與太史公說有異。而《爾雅》近代之作，所記年名又不同也。左行右行，按蘇林云「歲與星行所在之次」。　正義焉音於乾反，後同。〉月名『畢聚』，日得甲子，夜半朔旦冬至。」〈集解文穎曰：「律居陰而治陽，曆居陽而治陰，更相治，閒不容期忽。五家文悖異，推太初之元也。」　索隱聚音娵。案：虞喜云「天元之始，於十一月甲子夜半朔旦冬至，日月若連珠，俱起牽牛之初。歲，雄在閼逢，雌在攝提格。月，雄在畢，雌在訾，訾則娵訾之宿。日，雄在甲，雌則在子。此則甲寅之元，天道之首」。〉\n\n\n曆術甲子篇\n曆術甲子篇〈索隱以十一月朔旦冬至得甲子，甲子是陽氣支干之首，故以甲子命曆術爲篇首，非謂此年歲在甲子也。〉\n太初元年，歲名「焉逢〈索隱甲，歲雄也。《漢書》作「閼逢」，亦音焉，與此音同。〉攝提格」，〈索隱寅，歲陰也。此依《爾雅》甲寅之歲，若據漢志，以爲丙子之年。〉月名「畢聚」，〈索隱謂月值畢及陬訾也。畢，月雄也。聚，月雌也。〉日得甲子，〈索隱謂十一月冬至朔旦得甲子也。〉夜半朔旦冬至。〈索隱以建子爲正，故以夜半爲朔；其至與朔同日，故云夜半朔旦冬至。若建寅爲正者，則以平旦爲朔也。〉\n\n\n正北\n正北〈索隱謂蔀首十一月甲子朔旦時加子爲冬至，故云「正北」也。然每歲行周天全度外餘有四分之一，以十二辰分之，冬至常居四仲，故子年在子，丑年在卯，寅年在午，卯年在酉。至後十九年章首在酉，故云「正西」。其「正南」、「正東」，並準此也。　正義黃鐘管，子時氣應稱正北，順行四（時）仲，所至爲正月一日，是歲之始，盡一章。十九年黃鐘管，應在酉則稱「正西」。他皆放此。〉\n十二〈索隱歲有十二月，有閏則云十三也。〉\n\n無大餘，無小餘；〈索隱其歲甲子朔旦，日月合於牽牛之初，餘分皆盡，故無大小餘也。　正義無大小餘者，以出閏月之歲有三百五十四日三百四十八分，除五甲三百日，餘有五十四日三百四十八分，緣未滿六十日，故置爲來年大小餘。亦爲太初元年日得甲子朔旦冬至，前年無奇日分，故無大小餘也。〉\n無大餘，無小餘；〈索隱上大小餘朔之大小餘，此謂冬至大小餘。冬至亦與朔同日，並無餘分，至與朔法異，故重列之。〉\n焉逢攝提格太初元年。〈索隱如漢志太初元年歲在丙子，據此，則甲寅歲也。《爾雅》釋天云歲陽者，甲、乙、丙、丁、戊、己、庚、辛、壬、癸十干是也。歲陰者，子、丑、寅、卯、辰、巳、午、未、申、酉、戌、亥十二支是也。歲陽在甲云焉逢，謂歲干也。歲陰在寅云攝提格，謂歲支也。〉\n十二\n\n大餘五十四，〈索隱歲十二月，六大六小，合三百五十四日，以六除之，五六三十，除三百日，餘五十四日，故下云「大餘者日也」。　正義月朔旦甲子日法也。〉小餘三百四十八；〈索隱太初曆法，一月之日，二十九日九百四十分日之四百九十九，每兩月合成五十九日，餘五十八分。今十二月合餘六箇五十八，得此數，故〔下〕云「小餘者月也」。　正義未滿日之分數也。其分每滿九百四十則成一日，即歸上，成五十五日矣。大餘五十四者，每歲除小月六日，則成三百五十四日，除五甲三百日，猶餘五十四日，爲未滿六十日，故稱「大餘五十四」也。小餘三百四十八者，其大數五十四之外更餘分三百四十八，故稱「小餘三百四十八」也。此大小餘是月朔甲子日法，以出閏月之數，一歲則有三百五十四日三百四十八分，每六十日除之，餘爲未滿六十日，故有大小餘也。此是太初元年奇日奇分也。置大餘五十四算，每年加五十四日，滿六十日除之，奇算留之；每至閏後一年加二十九算，亦滿六十日除之，奇算留之；若纔足六十日，明年云無大餘，無小餘也。又明年以置五十四算，如上法，置小餘三百四十八算，每年加三百四十八分，滿九百四十分成一日，歸上，餘算留之；若至閏後一年加八百四十七分，亦滿九百四十分成日，歸大餘，奇留之；明年以加三百四十八算，如上法也。〉\n大餘五，〈索隱周天三百六十五度四分度之一，日行一度，去歲十一月朔在牽牛初爲冬至，今歲十一月十二日又至牽牛初爲一周，以六甲除之，六六三十六，除三百六十餘五，故云大餘五也。　正義冬至甲子日法也。〉小餘八；〈索隱即四分之一，小餘滿三十二從大餘一，四八三十二，故云小餘八。明年又加八得十六，故下云小餘十六。次明年又加八得二十四，故下云小餘二十四。又明年加八得三十二爲滿，故下云無小餘。此並依太初法行之也。　正義未滿日之分數也。其分每滿三十二則成一日，即歸上成六日矣。大餘五者，每歲三百六十五日，除六甲三百六十日，猶餘五日，故稱大餘五（日）也。小餘八者，每歲三百六十五日四分日之一，則一日三十二分，是一歲三百六十五日八分，故稱小餘八也。此大小餘是冬至甲子日法，未出閏月之數，每六十日除之，爲未滿六十日，故有大小餘也。此是太初元年奇日奇分也。置大餘五算，每年加五算，滿六十日則除之；後年更置五算，如上法。置小餘八算，每年加八算，滿三十二分爲一日，歸大餘；後年更置八算，如上法。大餘者，日也。小餘者，日之奇分也。〉\n端蒙單閼二年。〈集解徐廣曰：「單閼，一作『亶安』。」　索隱端蒙，乙也。《爾雅》作「旃蒙」。單閼，卯也，丹遏二音，又音蟬焉。二年，歲在乙卯也。　正義單音丹，又音時連反。閼音烏葛反，又於連反。〉\n閏十三\n\n大餘四十八，小餘六百九十六；\n大餘十，小餘十六；\n游兆執徐三年。〈索隱游兆，景也，《爾雅》作「柔兆」。執徐，辰也。三年。　正義三年，丙辰歲也。〉\n十二\n\n大餘十二，小餘六百三；\n大餘十五，小餘二十四；\n彊梧大荒落四年。〈索隱強梧，丁也。大芒駱，巳也。四年。　正義梧音語。四年，丁巳歲也。〉\n十二\n\n大餘七，小餘十一；\n大餘二十一，無小餘；\n徒維敦牂天漢元年。〈索隱徒維，戊也。敦牂，午也。天漢元年。　正義牂音作郎反。天漢元年，戊午歲也。〉\n閏十三\n\n大餘一，小餘三百五十九；\n大餘二十六，小餘八；\n祝犂協洽二年。〈索隱祝犂，己也，《爾雅》作「著雍」。汁洽，未也。二年。　正義二年，己未歲也。〉\n十二\n\n大餘二十五，小餘二百六十六；\n大餘三十一，小餘十六；\n商橫涒灘三年。〈索隱商橫，庚也，《爾雅》作「上章」。赤奮若，丑也。天官書及《爾雅》申爲汭漢，丑爲赤奮若。今自太初已來計歲次與天官書不同者有四，蓋後曆術改故也。三年也。　正義涒音吐魂反。灘音吐丹反。又作「涒漢」，字音與上同。三年，庚申歲也。〉\n十二\n\n大餘十九，小餘六百一十四；\n大餘三十六，小餘二十四；\n昭陽作鄂四年。〈索隱昭陽，辛也，《爾雅》作「重光」。作鄂，酉也。四年。　正義四年，辛酉歲也。〉\n閏十三\n\n大餘十四，小餘二十二；\n大餘四十二，無小餘；\n橫艾淹茂太始元年。〈索隱橫艾，壬也，《爾雅》作「玄黓」。淹茂，戌也。太始元年。　正義太始元年，壬戌歲也。〉\n十二\n\n大餘三十七，小餘八百六十九；\n大餘四十七，小餘八；\n尚章大淵獻二年。〈索隱尚章，癸也，《爾雅》作「昭陽」也。困敦，亥也。天官書子爲困敦，《爾雅》同。二年。　正義二年，癸亥歲也。〉\n閏十三\n\n大餘三十二，小餘二百七十七；\n大餘五十二，小餘一十六；\n焉逢困敦三年。〈索隱焉逢，甲也。大淵獻，子也。天官書亥爲大淵獻，與《爾雅》同。三年也。　正義敦音頓。三年，甲子歲也。〉\n十二\n\n大餘五十六，小餘一百八十四；\n大餘五十七，小餘二十四；\n端蒙赤奮若四年。〈索隱端蒙，乙也。汭漢，丑也。天官書作「赤奮若」，與《爾雅》同。四年。已後自太始、征和已下訖篇末，其年次甲乙皆準此。並褚先生所續。　正義四年，乙丑歲也。〉\n十二\n\n大餘五十，小餘五百三十二；\n大餘三，無小餘；\n游兆〈集解徐廣曰：「作『游桃』。」〉攝提格征和元年。〈正義李巡注《爾雅》云：「萬物承陽而起，故曰攝提格。格，起也。」孔文祥云：「以歲在寅正月出東方，爲眾星之紀，以攝提宿，故曰攝提；以其爲歲月之首，起於孟陬，故云格。〔格〕，正也。」〉\n閏十三\n\n大餘四十四，小餘八百八十；\n大餘八，小餘八；\n彊梧單閼二年。〈正義李巡云：「言陽氣推萬物而起，故曰單閼。」單，盡；閼，止也。〉\n十二\n\n大餘八，小餘七百八十七；\n大餘十三，小餘十六；\n徒維執徐三年。〈正義李巡云：「伏蟄之物皆敷舒而出，故云執徐也。」〉\n十二\n\n大餘三，小餘一百九十五；\n大餘十八，小餘二十四；\n祝犂大芒落四年。〈集解芒，一作「荒」。　正義姚察云：「言萬物皆熾盛而大出，霍然落之，故云荒落也。」〉\n閏十三\n\n大餘五十七，小餘五百四十三；\n大餘二十四，無小餘；\n商橫敦牂後元元年。〈正義〔孫炎注〕《爾雅》云：「敦，盛也。牂，壯也。言萬物盛壯也。」〉\n十二\n\n大餘二十一，小餘四百五十；\n大餘二十九，小餘八；\n昭陽汁洽二年。〈集解汁，一作「協」。　正義李巡云：「言陰陽化生，萬物和合，故曰協治也。」〉\n閏十三\n\n大餘十五，小餘七百九十八；\n大餘三十四，小餘十六；\n橫艾涒灘始元元年。〈集解涒灘，一作「芮漢」。　正義孫炎注《爾雅》云：「涒灘，萬物吐秀傾垂之貌也。」〉\n\n\n正西\n正西\n十二\n\n大餘三十九，小餘七百五；\n大餘三十九，小餘二十四；\n尚章作噩二年。〈集解噩，一作「鄂」。　正義李巡云：「作鄂，萬物皆落枝起之貌也。」〉\n十二\n\n大餘三十四，小餘一百一十三；\n大餘四十五，無小餘；\n焉逢淹茂三年。〈集解淹，一作「閹」。　正義李巡云：「言萬物皆蔽冒，故曰閹茂。〔閹〕，蔽〔也〕。〔茂〕，冒也。」〉\n閏十三\n\n大餘二十八，小餘四百六十一；\n大餘五十，小餘八；\n端蒙大淵獻四年。〈正義孫炎云：「淵獻，深也。獻萬物於天，深于藏蓋也。」〉\n十二\n\n大餘五十二，小餘三百六十八；\n大餘五十五，小餘十六；\n游兆困敦五年。〈正義孫炎云：「困敦，混沌也。言萬物初萌，混沌於黃泉之下也。」〉\n十二\n\n大餘四十六，小餘七百一十六；\n無大餘，小餘二十四；\n彊梧赤奮若六年。〈正義李巡云：「陽氣奮迅萬物而起，無不若其性，故曰赤奮若。赤，陽色；奮，迅也；若，順也。」〉\n閏十三\n\n大餘四十一，小餘一百二十四；\n大餘六，無小餘；\n徒維攝提格元鳳元年。\n十二\n\n大餘五，小餘三十一；\n大餘十一，小餘八；\n祝犂單閼二年。\n十二\n\n大餘五十九，小餘三百七十九；\n大餘十六，小餘十六；\n商橫執徐三年。\n閏十三\n\n大餘五十三，小餘七百二十七；\n大餘二十一，小餘二十四；\n昭陽大荒落四年。\n十二\n\n大餘十七，小餘六百三十四；\n大餘二十七，無小餘；\n橫艾敦牂五年。\n閏十三\n\n大餘十二，小餘四十二；\n大餘三十二，小餘八；\n尚章汁洽六年。\n十二\n\n大餘三十五，小餘八百八十九；\n大餘三十七，小餘十六；\n焉逢涒灘元平元年\n十二\n\n大餘三十，小餘二百九十七；\n大餘四十二，小餘二十四；\n端蒙作噩本始元年。\n閏十三\n\n大餘二十四，小餘六百四十五；\n大餘四十八，無小餘；\n游兆閹茂二年。\n十二\n\n大餘四十八，小餘五百五十二；\n大餘五十三，小餘八；\n彊梧大淵獻三年。\n十二\n\n大餘四十二，小餘九百；\n大餘五十八，小餘十六；\n徒維困敦四年。\n閏十三\n\n大餘三十七，小餘三百八；\n大餘三，小餘二十四；\n祝犂赤奮若地節元年。\n十二\n\n大餘一，小餘二百一十五；\n大餘九，無小餘；\n商橫攝提格二年。\n閏十三\n\n大餘五十五，小餘五百六十三；\n大餘十四，小餘八；\n昭陽單閼三年。\n\n\n正南\n正南\n十二\n\n大餘十九，小餘四百七十；\n大餘十九，小餘十六；\n橫艾執徐四年。\n十二\n\n大餘十三，小餘八百一十八；\n大餘二十四，小餘二十四；\n尚章大荒落元康元年。\n閏十三\n\n大餘八，小餘二百二十六；\n大餘三十，無小餘；\n焉逢敦牂二年。\n十二\n\n大餘三十二，小餘一百三十三；\n大餘三十五，小餘八；\n端蒙協洽三年。\n十二\n\n大餘二十六，小餘四百八十一；\n大餘四十，小餘十六；\n游兆涒灘四年。\n閏十三\n\n大餘二十，小餘八百二十九；\n大餘四十五，小餘二十四；\n彊梧作噩神雀元年。\n十二\n\n大餘四十四，小餘七百三十六；\n大餘五十一，無小餘；\n徒維淹茂二年。\n十二\n\n大餘三十九，小餘一百四十四；\n大餘五十六，小餘八；\n祝犂大淵獻三年。\n閏十三\n\n大餘三十三，小餘四百九十二；\n大餘一，小餘十六；\n商橫困敦四年。\n十二\n\n大餘五十七，小餘三百九十九；\n大餘六，小餘二十四；\n昭陽赤奮若五鳳元年。\n閏十三\n\n大餘五十一，小餘七百四十七；\n大餘十二，無小餘；\n橫艾攝提格二年。\n十二\n\n大餘十五，小餘六百五十四；\n大餘十七，小餘八；\n尚章單閼三年。\n十二\n\n大餘十，小餘六十二；\n大餘二十二，小餘十六；\n焉逢執徐四年。\n閏十三\n\n大餘四，小餘四百一十；\n大餘二十七，小餘二十四；\n端蒙大荒落甘露元年。\n十二\n\n大餘二十八，小餘三百一十七；\n大餘三十三，無小餘；\n游兆敦牂二年。\n十二\n\n大餘二十二，小餘六百六十五；\n大餘三十八，小餘八；\n彊梧協洽三年。\n閏十三\n\n大餘十七，小餘七十三；\n大餘四十三，小餘十六；\n徒維涒灘四年。\n十二\n\n大餘四十，小餘九百二十；\n大餘四十八，小餘二十四；\n祝犂作噩黃龍元年。\n閏十三\n\n大餘三十五，小餘三百二十八；\n大餘五十四，無小餘；\n商橫淹茂初元元年。\n\n\n正東\n正東\n十二\n\n大餘五十九，小餘二百三十五；\n大餘五十九，小餘八；\n昭陽大淵獻二年。\n十二\n\n大餘五十三，小餘五百八十三；\n大餘四，小餘十六；\n橫艾困敦三年。\n閏十三\n\n大餘四十七，小餘九百三十一；\n大餘九，小餘二十四；\n尚章赤奮若四年。\n十二\n\n大餘十一，小餘八百三十八；\n大餘十五，無小餘；\n焉逢攝提格五年。\n十二\n\n大餘六，小餘二百四十六；\n大餘二十，小餘八；\n端蒙單閼永光元年。\n閏十三\n\n無大餘，小餘五百九十四；\n大餘二十五，小餘十六；\n游兆執徐二年。\n十二\n\n大餘二十四，小餘五百一；\n大餘三十，小餘二十四；\n彊梧大荒落三年。\n十二\n\n大餘十八，小餘八百四十九；\n大餘三十六，無小餘；\n徒維敦牂四年。\n閏十三\n\n大餘十三，小餘二百五十七；\n大餘四十一，小餘八；\n祝犂協洽五年。\n十二\n\n大餘三十七，小餘一百六十四；\n大餘四十六，小餘十六；\n商橫涒灘建昭元年。\n閏十三\n\n大餘三十一，小餘五百一十二；\n大餘五十一，小餘二十四；\n昭陽作噩二年。\n十二\n\n大餘五十五，小餘四百一十九；\n大餘五十七，無小餘；\n橫艾閹茂三年。\n十二\n\n大餘四十九，小餘七百六十七；\n大餘二，小餘八；\n尚章大淵獻四年。\n閏十三\n\n大餘四十四，小餘一百七十五；\n大餘七，小餘十六；\n焉逢困敦五年。\n十二\n\n大餘八，小餘八十二；\n大餘十二，小餘二十四；\n端蒙赤奮若竟寧元年。\n十二\n\n大餘二，小餘四百三十；\n大餘十八，無小餘；\n游兆攝提格建始元年。\n閏十三\n\n大餘五十六，小餘七百七十八；\n大餘二十三，小餘八；\n彊梧單閼二年。\n十二\n\n大餘二十，小餘六百八十五；\n大餘二十八，小餘十六；\n徒維執徐三年。\n閏十三\n\n大餘十五，小餘九十三；\n大餘三十三，小餘二十四；\n祝犂大荒落四年。\n右曆書：大餘者，日也。小餘者，月也。端（旃）蒙者，年名也。支：丑名赤奮若，寅名攝提格。干：丙名游兆。正北，冬至加子時；正西，加酉時；正南，加午時；正東，加卯時。〈正義準前解，小餘是日之餘分也。自「右曆書」已下，小餘又非是，年名復不周備，恐褚先生沒後人所加。〉\n\n索隱述贊曆數之興，其來尚矣。重黎是司，容成斯紀。推步天象，消息母子。五勝輪環，三正互起。孟陬貞歲，疇人順軌。敬授之方，履端爲美。",
  "language": "zh",
  "downloadCount": 0,
  "subjects": [
    "history"
  ],
  "lastUpdated": "2026-01-14T00:53:25.614Z",
  "sourceUrl": "https://zh.wikisource.org/wiki/%E5%8F%B2%E8%A8%98%E4%B8%89%E5%AE%B6%E8%A8%BB%2F%E5%8D%B7026"
}