{
  "id": "1088696",
  "title": "中華民國三十年國慶紀念告全國軍民書",
  "author": "Wikisource Contributors",
  "excerpt": "今日爲我 中華民國革命起義第三十週年紀念日。古人有言:「三十年爲一世」。回溯革命先烈奮鬭之光榮，瞻念我 民國前途之遠大，凡我同胞，允宜互勉奮發，繼起邁進，以無負我國父締造之艱難，完成我先烈遺留之志業。 中正嘗謂:我國革命有對内對外之二義，而其程序則有前期後期之分:前期之革命，在於掃除障礙，完成國家之統一；後期之事業，在於蕩滌國恥，求得我國家獨立自由與平等。抗戰五年，舉國軍民喋血犧牲，同心效命，用能摧挫頑寇，奠立勝利始基，亦使我國信譽日增，友邦合作，因而形成。蓋今年一年中有最可紀念者二事:一曰國際和平之大義顯見昭著，反侵略之陣營益趨鮮明，而愛好和平各友邦，在 太平洋上，自北至南，對敵寇 日本...",
  "category": "governance",
  "content": "　　今日爲我 中華民國革命起義第三十週年紀念日。古人有言:「三十年爲一世」。回溯革命先烈奮鬭之光榮，瞻念我 民國前途之遠大，凡我同胞，允宜互勉奮發，繼起邁進，以無負我國父締造之艱難，完成我先烈遺留之志業。 中正嘗謂:我國革命有對内對外之二義，而其程序則有前期後期之分:前期之革命，在於掃除障礙，完成國家之統一；後期之事業，在於蕩滌國恥，求得我國家獨立自由與平等。抗戰五年，舉國軍民喋血犧牲，同心效命，用能摧挫頑寇，奠立勝利始基，亦使我國信譽日增，友邦合作，因而形成。蓋今年一年中有最可紀念者二事:一曰國際和平之大義顯見昭著，反侵略之陣營益趨鮮明，而愛好和平各友邦，在 太平洋上，自北至南，對敵寇 日本之侵略行動，已層層包圍；任令敵寇如何馳驟猖狂，終必無逃於正義和平力量之制裁。二曰我國已躋於國際地位平等之階段。 中國昔以異族專制之統治，失政失教，召致外侮，致有一切不平等條約之束縛者，蓋肇始於公曆一八四零年之春（ 道光二十年）。今爲時適满百年，而 美 英兩國於本年內皆已先後聲明放棄在 華一切特權，以自由談判平等基礎，與我修訂條約於遠東和平恢復之日，百年夙志，償然一旦，而我國父平生廢除不平等條約之宿願，迄茲已獲得第一步之成功。此誠事之至可慶者。然猶有待於我全體同胞之繼績奮勉。抑由是可知抗戰建國，固須更歷無數之艱難，而我民族前途，實乃光明洋溢，決非任何暴力與寇患所能摧殘而阻撓者也。曠觀史乘，凡一國之盛衰興廢，罔不決定於其國民之意志，其民志之圑結而振奮者，無不與盛；散漫而因循者，罔不滅亡。故其國家有光明之前，人民之意志與努力，必不瑣瑣於一時偏私近利之爭持，而當爲千秋萬世遠大之前瞻。今者，敵寇竭蹶張皇，猶思到處分竄，以自掩其敗績，而我國大業，則正在發靱方始，尙待奮鬭之時。我全國將士，更當奮其英武，攻銳挫堅，造成光榮戰績，以盡我 中國在反侵略陣營中之責任；我全國人民，更應茹苦忍艱，再接再厲，犧牲個人，貢獻國家，厲行國民公約，服從戰時法令，以盡戰時國民之責任。我全國知識分子與社會領導人士，必當正視現實，認識 中國革命之特質，負起天下與亡之大任，倡導同胞，盡瘁生產，致力科學，以奠國防，以裕經濟，克服一切艱危，確立勝利保障。我全國各級在職人員，當念前線戰士之辛勞，全國同胞之苦痛，更應一致振奮；共相激勉，無片刻因循，無絲毫怠忽，惟精惟實，必信必忠，滌除舊日積弊，提高政治效能，迅速完成一切基層建設，以增長抗戰力量，樹立建國規模。至我全黨同志，許身革命，有進無退，冒險犯難，義無容辭；更應忍受一切困辱，負荷一切艱難，而淬厲奮發，以求三民主義革命建國之成功，庶幾毋負於革命先烈之遺業。總之，我全國同胞當深念國父昔日有 中國革命三十年可以成功之遺言，吾人於此固自媿未能克盡天職，適成所期；然深信我國民革命全功之基礎，實已奠立於今茲，固無可置疑者也。當此革命成功勝利在望之時，凡我同胞，誠宜特別警惕，各竭其能，各盡其責，兢兢業業，以竟全功；否則稍一疎怠，必致功敗垂成，則吾人不獨無以對爲國犧牲之無數先烈，且將無所贖於民族百世之罪愆。臨茲光榮之三十年國慶紀念日， 中正願與我全國同胞遙望 武昌城起義之偉蹟，更對我國父與革命先烈及抗 戰死難軍民之英靈，共矢鞠躬盡瘁之誓願，以達有志竟成之目的也。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:46:42.182Z",
  "sourceUrl": "https://zh.wikisource.org/wiki/%E4%B8%AD%E8%8F%AF%E6%B0%91%E5%9C%8B%E4%B8%89%E5%8D%81%E5%B9%B4%E5%9C%8B%E6%85%B6%E7%B4%80%E5%BF%B5%E5%91%8A%E5%85%A8%E5%9C%8B%E8%BB%8D%E6%B0%91%E6%9B%B8"
}