{
  "id": "11068",
  "title": "西安半月記",
  "author": "Wikisource Contributors",
  "excerpt": "< 作者:蒋中正\n\n西安半月記 \n——中華民國二十六年一月於溪口——\n\n引 言\n去年十二月十二日西安之變，事起倉卒，震驚中樞，幾搖國本。中正於二次入陝之先，即已察知東北軍剿匪部隊思想龐雜，言動歧異，且有勾通匪部，自由退卻等種種複雜離奇之報告，甚至謂將有非常之密謀與變亂者。中正以國家統一，始基已具；且東北軍痛心國難，處境特殊，悲憤所激，容不免有越軌之言論，如剴切誥諭，亦必能統一軍心，使知國家利害之所在。同是黃炎冑裔，患在不明國策，豈甘倒行逆施？中正身為統帥，教督有責，此身屬於黨國，安危更不容計。爰於十二月四日由洛入關，約集秦、隴剿匪諸將領，按日接見，咨詢情況，指授機宜；告以剿匪已達最後五分鐘成功...",
  "category": "governance",
  "content": "< 作者:蒋中正\n\n西安半月記 \n——中華民國二十六年一月於溪口——\n\n引 言\n去年十二月十二日西安之變，事起倉卒，震驚中樞，幾搖國本。中正於二次入陝之先，即已察知東北軍剿匪部隊思想龐雜，言動歧異，且有勾通匪部，自由退卻等種種複雜離奇之報告，甚至謂將有非常之密謀與變亂者。中正以國家統一，始基已具；且東北軍痛心國難，處境特殊，悲憤所激，容不免有越軌之言論，如剴切誥諭，亦必能統一軍心，使知國家利害之所在。同是黃炎冑裔，患在不明國策，豈甘倒行逆施？中正身為統帥，教督有責，此身屬於黨國，安危更不容計。爰於十二月四日由洛入關，約集秦、隴剿匪諸將領，按日接見，咨詢情況，指授機宜；告以剿匪已達最後五分鐘成功之階段，勗以堅定勇往，迅赴事機之必要；又會集研究追剿方略，親加闡示，虛心體察，實覺諸將領皆公忠體國，深明大義，絕不慮其有他。不料倉卒之間，變生肘腋，躬蹈其危；推誠之念雖篤，慮患之智不週；此皆中正不德所致，於人何尤？此次事變，為我國民革命過程中一大頓挫；八年剿匪之功，預計將於二星期（至多一月內）可竟全功者，竟坐此變，幾全隳於一旦。而西北國防交通、經濟建設，竭國家社會數年之心力，經營敷設，粗有規模，經此變亂，損失難計。欲使地方秩序，經濟信用，規復舊觀，又決非咄嗟可辦。質言之，建國進程，至少要後退三年，可痛至此！倡亂者同具良知，亦必自悔其輕妄之不可追贖也。自離陝回京以來，疊承中外人士，詢問變亂當時躬歷之情形，中正受黨國付託，陷身危城之中，方自慚疚之不遑，何敢再有所陳述，即欲據事紀實，已不能無罣漏之感，亦何以避免揭人之短與揚己自詡之嫌。叛部雖早已不視余為其上官，而余則不能不認其為我之部屬；部屬之罪惡，實亦即余之罪惡；瑣瑣追述，又適以自增其媿怍。唯以諸同志及各方友好，均以不能明悉當時實情為缺憾，爰檢取當時日記，就一身經歷之狀況與被難中之感想，略託其概，以代口述。亦以誌余謀國不臧與統率無方之罪而已。\n十二月十一日\n早起在院中散步，見驪山上有二人，向余對立者約十分鐘，心頗異之。及回廳前，望見西安至臨潼道上，有軍用汽車多輛向東行進，以其時已屆余每日治事之時間，即入室辦公，未暇深究。黎天才等忽來求見，事前未約定，殊覺突兀。黎談話時，對剿匪方針表示懷疑，與漢卿昨日所言者如出一轍；知其受毒已深，痛切誡斥之。是晚招張、楊、于與各將領來行轅會餐，商議進剿計劃。楊、于均未到，詢之張漢卿，則知彼亦於今晚宴來陝之中央軍政長官，楊、于先在西安招待，俟此間會餐，將邀諸人同往也。漢卿今日形色匆遽，精神恍惚，余甚以為異。殆以彼昨日來見時受余責斥，因之不快歟？或已聞余訓責黎天才之言而不安歟？臨睡思之，終不明其故，以時遲，亦遂置之。\n十二月十二日\n凌晨五時半，床上運動畢，正在披衣，聞間行轅大門前有槍聲，立命侍衛往視。未歸報，而第二槍又發；再遣第二人往探，此後槍聲連續不止，乃知東北軍叛變。蓋余此來僅攜便衣衛士及衛兵二十人，而行轅大門外之司警戒者，即張之衛隊營也。少頃，侍衛官竺培基及施文彪來報：「叛兵已蜂湧入內，本已衝過第二橋內，被我等猛射抵禦，死傷甚多；叛兵知我內衛線已有防備，刻已略退，請委員長從速離此。」竺、施等報告方畢，毛區隊長裕禮亦派傳令來報曰：「叛軍已衝入二門，但接後山哨兵所電話，稱該處並無異狀，亦未發現叛兵。」余問：「毛區隊長在何處？」答：「區隊長正在前院第二橋前假山旁率隊抵抗，速請委員長先登後山。」余問：「叛兵如何形狀？」答曰：「戴皮帽子，皆是東北軍官兵。」此時余猶疑為一部之兵變，必係赤匪煽惑駐臨潼部隊暴動，而非漢卿有整個之計畫。蓋如東北軍整個叛變，則必包圍行轅外牆之四週，今前垣以外，尚無叛兵蹤跡，可知為局部之變亂。如余能超越山嶺，待至天明，當無事矣。乃攜侍衛官竺培基、施文彪與隨從蔣孝鎮，出登後山。經飛虹橋至東側後門，門扃，倉卒不得鑰，乃越牆而出。此牆離地僅丈許，不難跨越；但牆外下臨深溝，昏暗中不覺失足，着地後疼痛不能行。約三分鐘後，勉強起行，不數十步，至一小廟，有衛兵守候，扶掖以登。此山東隅並無山徑，而西行恐遇叛兵，故仍向東行進，山嶺陡絕，攀援摸索而上。約半小時，將達山巔，稍擇平坦處席地小憩，命衛兵向前巔偵察。少頃，四週槍聲大作，槍彈飛掠余身週圍而過，衛兵皆中彈死。余乃知此身已在四面重圍之中，此決非局部之兵變，而為東北軍整個之叛亂；遂亦不再作避免之計，決計仍回行轅，再作計較。乃隻身疾行下山，及至山腹，失足陷入一巖穴中，荊棘叢生，纔可容身。此時身體已覺疲乏不堪，起而復仆者再，祗得就此暫息，以觀其變。時天已漸明，由穴中向外瞭望，見驪山下已滿佈軍隊。旋聞山下行轅外機關槍與迫擊砲聲大作，約半小時許，知行轅衛兵尚在忠勇抵抗而不肯屈服，故叛兵用砲進攻也，計此時當已九時許矣，自此即不聞槍聲。叛部乃四出搜索，經過餘所在之穴前後二次，均未為所發覺。忽聞距余二三丈外之地，有與叛兵厲聲爭執者；察其聲，知為孝鎮。時叛部搜索益急，聞岩穴上叛兵相語曰：「此間有一服便衣者，或即為委員長也。」另一叛兵曰：「姑先擊以一槍再說。」又一叛兵呵止之曰：「不要胡鬧！」余乃抗聲答曰：「余即蔣委員長，爾等不得無禮！如爾等以余為俘虜，則可將余立即槍殺，但不得稍加侮辱。」叛兵稱不敢，向天空發槍者三，高呼：「蔣委員長在此矣！」旋孫銘九營長前來，向余長跪而泣，連言：「請委員長下山。」余乃知圍攻行轅者，為張之衛隊第二營也。孫隨護下山，至華清池行轅前，余欲入內稍憩。見門內物件紛亂；屍體枕藉。孫堅請余登車入西安，謂：「委員長所居之室，已凌雜不可居，營長奉上官命，請委員長入城。」余命孫：「找爾之副司令來！」孫曰：「副司令在西安相候。吾人非敢對上官叛變，實對國事有所請求，將面陳於委員長，望委員長接納吾人之所請。」余怒斥曰：「叛逆狂謬至此！無多言，欲斃余，則速斃余可也！」孫與第一○五師第二旅旅長唐君堯又向余敬禮，請登車入城。余欲見漢卿詢其究竟，遂登車行。\n孫銘九與唐君堯旅長既扶余登車，夾坐余之左右；另一副官坐車前，即張漢卿親信之侍從譚海也，車向西安城直駛，經東關，遙見張漢卿之車，唐旅長謂：「副司令來矣！」既近，實非張，乃來傳令送余至何處者。唐旅長詢前坐之譚副官：「送委員長至何處？」副官答：「新城大樓。」新城大樓者，即西安綏署，楊虎城所居。余聞而大疑：以圍攻叛變者為東北軍，何乃送余至楊處？時車已近東門，見守衛士兵均佩「十七路」臂章，余更為駭異。繼思昨晚約宴各將領，虎城未到，必以先赴張宴，為張所紿，被其扣留。更念中央在西安之高級將領，必為其一網打盡矣。頃所見佩「十七路」臂章之兵士，疑係張部將第十七路軍留西安部隊繳械後，褫其軍衣而令東北軍服之，以掩人之耳目者，蓋虎城參加革命之歷史甚久，亦為本黨之老同志，信其不致附和叛變也。既入城，唐君堯向余喟然嘆曰：「委員長鬢髮漸白，較二年以前我等在廬山受訓時，蒼老多矣！國家實不能一日無委員長！只看西安城內之繁榮景況，與二年以前大不相同，非委員長主持西北建設，曷克臻此？甚望委員長善自珍重！」余未及答。十時，抵新城大樓。\n余既入綏署，未見虎城。移時，綏署之「特務營」營長宋文梅來，孫銘九以護衛之責交付於宋而去。宋告余以：「副司令請委員長在此休息，副司令不一時即來。」余乃命覓張漢卿來見。約半小時後，張始來，對余執禮甚恭。余不為禮，張垂手旁立。余問：「今日事，爾事前知之乎？」答：「不知。」余謂：「爾既不知情，應立即送余回京或至洛陽，則此事尚可收拾。」張謂：「事變實不知情，但我有意見欲向委員長陳述之。」余謂：「爾尚稱余為委員長乎？既認余為上官，則應遵余命令，送余回洛陽；否則汝為叛逆，余既為汝叛逆所俘，應即將余槍殺，此外無其他可言也。」張謂：「委員長如能聽從余等之意見，則當然遵委員長之命令。」余斥之曰：「爾今究自認為部下乎？抑敵人乎？如為部下，則應服從命令送余回洛；如為敵人，則立斃余可耳！二者任汝擇一行之，他不必言；即言，余亦不能聽也。」張遂自述其此次行動之動機，非叛變而為革命，余厲聲叱止之曰：「然則爾尚諉稱今日之叛變為不知乎？」張言：「即是敵人，亦有談判余地。」余憤極，詰之曰：「敵人尚有話可說乎？爾以余為何如人？余豈能屈於叛逆與降服於敵人之劫持與威脅者？」張氣少餒，謂：「此間事非余一人所能作主，乃多數人共同之主張。余今發動此舉，當交人民公斷。倘國民贊同余等之主張，則可證明余等乃代表全國之公意，委員長即可明余之主張為不謬，請委員長退休，由我來幹；如輿論不贊同，則余應認錯，請委員長再來收拾，余始終自信為無負於委員長之教訓。現在請委員長息怒，徐徐考慮之。」余聞其「交人民公斷」一語，乃知彼輩殺余之毒計，將假手於暴民之所為也。余乃怒詰之曰：「爾妄想國內民眾輿論能贊同爾等叛亂乎？恐即爾等素所稱為『人民陣線』者，亦不至贊成爾今日之狂謬行動！爾自稱為『革命』，叛逆亦可稱『革命』乎？陳炯明何嘗不自稱為革命，天下人誰能信之？爾之部下即在此室之週圍，爾犯上作亂如此，又將何以率屬，何以為人？爾能保爾之部下不效尤爾今日之所為者，以施於爾身乎？爾應回憶：四年以前，國人皆欲得爾而甘心，余代爾受過者不知凡幾；以余之寬容庇護，爾尚可安然遠游海外。今日以後，茫茫大地，何處是爾容身之所？爾真生無立足之處，死無葬身之地矣！尚不自悟，余實為汝危之！」張聞言，頓時變色曰：「爾尚如此倔強乎？」余反詰之曰：「何謂倔強？余為上官，汝為叛逆，國法軍紀，對汝叛逆均應執行懲罰，況斥責乎？余身可死，頭可斷，肢體可殘戮，而中華民族之人格與正氣不能不保持。余今日身在爾等叛逆之手，余即代表整個民族四萬萬人之人格，人格苟有毀傷，民族即失其存在，爾以余為威武所可屈而向汝叛逆降服乎？今日之事，爾有武器，我有正氣；我雖然無武器，須知正氣與喉舌即為余之武器，余必捍衛民族之人格，而求無媿為 總理之信徒，無負於革命之先烈，亦必無負於生我之天地父母與全國國民！爾小子何知，乃妄想余為爾所威脅，而視余今日之正氣為倔強乎！爾如有勇氣，則立時斃余；不然，則認錯悔罪，立時釋余。否則爾既不敢殺余，又不能釋余，則爾將來更何以自處？余為爾計，應立即斃余，乃為上策。爾曷不決然殺余耶？」彼聞言，低頭不語，神色沮喪。移時，問：「爾真無考慮余地乎？余去矣！」余揮之曰：「去休！」彼乃改容以請曰：「移居余處何如？」余曰：「決不入敵人之居。」彼又謂：「在此不甚安全。」余答之曰：「余不需汝保護！」彼坐而復立者數次，在旁窺察余之神色態度，余閉目不理之。如此半小時，屢言：「余欲去矣！」繼又坐，命役人以食具來，請余進食。余謂：「余生已五十年矣，今日使國家人民憂危至此，尚何顏再受人民汗血之供養而食國家之粟？況義不食敵人之食！」堅拒之。張仍側立，甚久而不去，余問：「邵主席何在？」彼答：「在綏署前面。」並言：「中央諸將領均安全，無損害，惟錢慕尹以格拒變兵，被槍傷，然亦僅耳際略被擦傷而已。」余命其請邵主席入見，彼乃命衛兵往覓邵，而仍旁立未行。\n數分鐘後，邵主席力子來見，詢余起居畢，張即告退而出。余問邵：「自省府來乎？」邵曰：「自綏署衛士隊隊長室前來。頃錢慕尹亦在彼處。慕尹受槍傷，彈由胸穿背而出，出血甚多，即將移地療傷矣。」其時，張雖退去，而宋營長仍侍於門次，余兩次命宋退，且閉室門；宋未從，余自起闔之。宋遽〔第174頁〕舉足入內，謂：「請原諒，奉有命令，侍護左右，亦不敢闔戶也。」余知其監視，亦置之。以向所語張者約略告邵，並即起草一電稿致余妻，交宋營長轉張拍發。蓋自分以身為革命殉，不能無遺言以告家屬。邵見余已決心犧牲，淒然有感，謂：「委員長頃所語張之二事，逆料回洛必不可能，加害亦決不敢；但曠日持久，或生他故。委員長以一身繫國家之安危，應以安全為重。憶民十六年、二十年曾兩次辭職，但均以黨國需要，不久復出，此次可否考慮及此？」余莊言告之曰：「余信人太過，疏於戒備，使國家蒙受重大損失；回京以後，當然向中央引咎呈辭，並請嚴加議處。但斷不能在部下劫持之形勢下，在西安表示辭職；即彼欲要挾余發布何種命令，或簽認何種條件，余亦寧死必不受脅迫。余若稍事遷就，以求苟全性命，將何以對四萬萬國民之付託耶？」邵聞言無語，見余衣薄，請加衣，余告以無需。宋營長進皮袍，亦拒之。侍役以早餐及餅乾進，揮去勿食。其時體憊痛不能復支，乃就床睡。郡再四珍重而去。\n邵去後，宋營長入見，問：「委員長尚識余乎？」余告以不識。宋謂：「學生乃軍校第八期生，距畢業僅二月，教育長不知以何原因將余開除，與委員長固有師生之誼也。」宋侍余甚週到，奉衣奉食，婉勸數次。並勸余：「此時對張徒責無益，不如容納其一二主張，俾此事能從速解決；否則於國家，於委員長均極不利。」如此諍諫，前後凡數次。余屢命之曰：「我在學校時如何教誨爾等，爾當能憶之。革命者所恃唯人格，余今日不能苟全性命以虧損人格，在校如何教，自身即應如何作。若行不顧言，何以為人師乎？」宋唯唯而退。是日，終日未進食，侍役皆徹夜未睡，午夜一時，宋尚入室視余。\n十二月十三日\n八時起，侍者入言，張清晨六時即來此，以委員長方睡，不敢驚動。余命再請邵主席來。未幾，張又來，執禮甚恭如昨，對余請許其再進一言。答以疲甚，無精神說話，彼無言退出。\n宋文梅與綏署侍者以早餐進，且聲明此為彼等私人所購備者。謂：「我等知委員長不願再食公家之食，特以私人出資為委員長備此。委員長一身繫國家民族之重，昨已終日未進粒米，今日務請納我等誠敬之意，勉為進食。委員長自身即不為身體計，亦應為國家珍惜此身。」余曰：「多謝爾等之意！余此時尚不覺饑餓，如需食時，當再告爾等也。」是日，仍竟日未食。而侍者每一小時必進茶點一次，意極慇懃，見余不食，輒憂形於色。此種誠意，出自內心誠摯之流露，亦殊令人感動，十一時，力子又來見，余腰部及腿膝均作痛，不能起坐，邵乃坐床側與余談。宋營長仍在旁監視，如昨日狀。余命其暫退，宋謂：「奉張副司令命令，不敢擅退，務請原諒！」自始至終，監視未撤去。邵曰：「張頃來訪，力言委員長在綏署起居太不便，今特預備高培五師長宅，供委員長居住。彼處前有草地，房舍亦清淨，且有禦寒設備，於身體較宜。移居後，張亦得朝夕趨謁。以委員長盛怒未已，不敢進言，故囑余轉勸。」邵言畢，余告以「決不能遷住何處。此為西安綏靖公署，亦即為行政院在陝之機關，余為行政院長，唯居此乃為無虧於職守。漢卿如不能送余回洛，余即死於此，可以此言告之也。」邵又言：「張謂委員長怒氣太盛，每見必嚴詞訶斥，致不能盡所欲言；如再進見，盍少假以詞色？」余告邵曰：「余對漢卿期許過殷，且彼平日每自認為子弟，甚至謂事余如父，則余對之嚴詞訶責，亦何不可？漢卿平日在余前暢所欲言，但在今日，則必漢卿不提出任何條件，余方能傾聽之。可告漢卿，勿受人迷惑，作聯俄夢想；亦勿自以為即使失敗，尚可漫遊海外。須知如此做法，如不速自悛改，世上無論何國、何人皆不以為友，直將為舉世所不齒耳。漢卿今尚自謂尊敬余、信仰余，應知凡自稱尊敬、信仰領袖者，如聞他人誣謗其領袖而不亟起糾正制止，反以中立自居或默認其說，則其尊敬與信仰皆為不誠，終必叛變其領袖，而自趨於滅亡。漢卿日前向余報告，在灞橋對請願者說話，曾謂：『我可為你們的代表，有話可以代達；同時我亦可為委員長的代表，可酌量考慮你們的要求。』彼自以所言甚得體，言時甚得意。余當時即糾正其謬，謂一人決不能做兩方面代表而站在中間，所謂信仰領袖應如此乎？如再晤張時，可以昔日余脫離陳炯明之故事告之。蓋陳炯明之叛，總理早已察知其微。余昔奉 總理命，參加陳氏戎幕，陳氏初信任余，嗣陳氏知我信仰 總理之心無法撼動，乃忽變態，時時加余以難堪，余皆願為革命忍受之。一日共餐，葉舉在座，大言詆毀 總理，謂『孫大砲』如何如何，陳氏態度自若，似無所聞，余憤不可遏，置箸離座，邀陳至別室，問以亦聞葉舉所言否，何以任令毀謗 總理而不糾正之？陳漫詞慰解，終無誠意表示。余遂知其必叛 總理，立即束裝歸裏。迨陳炯明實行叛變， 總理蒙難，余冒險犯難，馳赴黃埔，隨侍 總理於永豐艦中，與陳氏作殊死戰，勢不兩立。凡人信仰領袖，必絕對服從；不可有絲毫之懷疑，更不得持中立態度。漢卿今日之事，所由來亦非一朝一夕，乃仍矢言信仰余，服從余；此真未聞革命大道，宜其一切輕率，毫無誠意與定見，殊可悲也！」旋問力子：「曾見虎城否？何不令其來見？」並囑力子移入大樓與余同住，力子諾之，尚不知張等允許否也。\n是日，張連來見余四次，神色較前沈默。晚間，又穿軍服來見，啟門見余睡，即言：「委員長已睡，不驚動了！」旋即出至大廳，似集多人有所商，聲細不可辨，似聞有交人民審判之語。是夜十二時半，宋文梅入言：「孫銘九來見。」余告以已睡，宋又言：「孫必欲入見，乃來請委員長移居者。」孫即入內，攜手槍見余，頻言：「今晚必請委員長立刻移居。」余曰：「此處即我死處，余誓死決不移出此室。爾等二人俟我死後，可傳令即以此室外大廳為塋墓可也。爾持武器入室，形同脅迫；余此時雖無武器；須知余有正氣，欲殺則殺我可耳，但決不移居。」孫詞色稍和緩，頻頻請移居，至二時尚不去。余大怒曰：「黑夜持武器纏擾不已，是何理由？余為爾之上官，命爾立即出去，即應遵命立即出去。」孫乃退。余知叛部之意甚險，決以正氣與精神力量與之鬥爭。自念幼讀聖賢之書，長隸革命之籍，古來忠烈，刀鋸鼎鑊，甘之如飴，千載下猶懍然有生氣；景行既夙，應求無媿，而 總理之大無畏精神，尤為後死者所宜秉持勿失。逆料今後險惡情狀，可以想像而知，昔耶穌受惡魔四十九日之磨折試煉，其惡戰苦鬥尤甚於余今日之所遇，余唯提高正氣之力量，以與叛部作激烈之抗爭，且時時準備以十字架被難之精神，於叛部交付所謂人民公判時作最後之犧牲，以求不愧於慈母之教，無負於同志之望而已。到此，自驗此心究竟作何景象，只覺神明泰然，無負平生所期，引為自慰。\n十二月十四日\n早晨，張又來見，立門後，對余流淚，若甚媿悔者。余未與之言，半向，彼無言自去。余命侍者請邵主席來見，侍一小時尚未至；再四催詢之，支吾其詞以對。余察彼等態度甚可疑，意邵已離綏署衛士隊長室，或已遭不測歟？懸念不置。正午，張又來，仍申前意，堅請移居，謂：「此間警衛均非我所能指揮，進見時說話甚不便，對委員長之起居與安全亦不能完全負責調護，心甚不安，無論如何，請遷住高宅。」余答稱決不移居。張乃言：「委員長之日記及重要文件，我等均已閱讀。今日始知委員長人格如此偉大。委員長對革命之忠誠與負責救國之苦心，實有非吾人想像所能及者。委員長不是在日記中罵我無人格乎？余今日自思實覺無人格。然委員長以前對部下亦太簡默，如余以前獲知日記中所言十分之一二，則此次決不有如此輕率鹵莽之行動。現在深覺自己觀察錯誤，既認識領袖人格之偉大，即覺非全力調護委員長，無以對國家。無論如何，居此間決非辦法。委員長雖堅不允移居，但余必以全力請遷出此室；委員長不肯自行，我亦將背負委員長以出。」余仍力拒其請，並明告曰：「除非送余回京，否則余決不離此。」張曰：「我欲委員長移居者，乃欲設法秘密送委員長回京而不使人知也。」余曰：「余如離開西安，必須正大光明堂堂皇皇的出去，決不能鬼鬼祟祟隨爾潛行。人格重於生命，已一再為汝言之矣。」言至此，張突出端納之電示余，謂端納即將來此。端納者，外間常誤以為政府所聘之顧問，實則彼始終以私人朋友資格常在余處，其地位在賓友之間，而堅不欲居客卿或顧問之名義。此次乃受余妻之囑來陝探視余之生死也。余告張以端納到時，可囑來見。張仍力請余允其移居，余不欲與之多言，僅謂遷居事，待見端納後再說。張又泣下，久之始去。\n下午四時，命楊虎城來見。余此時始知虎城對陝變確亦預謀。問楊何以收拾此變局，楊謂：「余等始意，不如此，後來做得太壞，實無以對委員長；現唯以委員長之命是聽，委員長謂應如何則如何耳。」余又問：「最初發動之情形究竟如何？」楊祇謂初時實甚簡單，而不肯明言其他。余告以：「萬想不到爾等受人煽惑，中人毒計至此。然余亦不能辭其責：余平日推心置腹，防範太疏，致啟反動者煽動部下之禍心，以肇此變，即此應向中央及國民引咎。爾等應即收束此局，送余回京，並向中央請罪，庶變亂不致擴大以貽禍國家，當知救國大計，已為爾等貽誤不少矣！」楊稱當退與諸人商之，遂出。\n下午五時，端納來見。以一異國人而不辭遠道冒險前來省視，其忠義足令人感動。見余，詢安好畢，出余妻之手函示余，即自請與余同住，余允之。端納謂：「此間起居，實太不便，務請珍重身體，另遷一處。」其時張亦在側，力白悔悟，意似頗誠，謂：「祗要委員長俯允移居與端納同住，則此後一切事，大家均可聽命辦理，並早日送委員長回京。」端納亦堅請。余不忍拂之，遂以下午移居於高宅。當時細思張如此一再堅請余移居，終不明其故，或彼以余住新城，乃在楊之勢力範圍內，時久恐余與楊接近，則彼無從作主歟？\n移居以後，張入見。余詢以：「今既移居矣，爾等已決定送余回京否？可速商定來告！」張忽謂：「此事殊不簡單，既有多人參與，一切須取決於眾議，且我等已發通電，陳述主張八項，總須容納數事，庶我等此舉不致全無意義；苦毫無結果，則眾意必難通過。所謂八項主張者，即：（一）改組南京政府，容納各黨各派負責救國；（二）停止一切內戰；（三）立即釋放上海被捕之愛國領袖；（四）釋放全國一切政治犯；（五）保障人民集會結社一切自由；（六）開放民眾愛國運動；（七）確實遵行孫總理遺囑；（八）立即召開救國會議。余責其食言無信，令勿終其詞；並謂之曰：「勿論爾等主張並無何種意義，即再說得動聽些，而爾等行動如此背謬，亦必無人見信，更無任何人贊成之也。」張又繼續陳說其八項主張之理由，欲余酌加考慮。余謂：「已決心犧牲此身，以維持國家之正氣，成仁取義，籌之至審。在新城言之已詳，何終不省？須知此身可被劫持，而意志萬難劫奪，余決不稍有遷就。非余到京，不欲聽爾對此事有隻字之陳述，多言無益也。」張謂：「爾亦太專制，余即為一人民，亦應讓人民有陳述國事意見之機會。」余謂：「今日余既擔負國家存亡之責，凡效忠民國之國民，此時皆應聽中樞與領袖之命令；反之，若劫持領袖，強迫領袖，豈尚得自稱為人民，況爾為統率軍隊之軍人，更何得自居於人民？今日凡危害國家者，即為余之敵人，亦即為國民之公敵。即使爾居於人民，如欲說話，亦應在國民大會或地方議會中去說；至就政治及黨的組織系統言，如有意見，亦應向中央依法陳請，爾等躬為叛變，不速自悛悔，尚托於陳述國事意見以自解，其謬孰甚！總之，余不回京，爾無論有何條件或主張，均不能談。」張問：「回京以後，則可向中央提出歟？」余謂：「余可允爾等提出於中央，但余必聲明，余不能贊成爾等之主張。」張謂：「你不贊成，則雖提何益乎。」余曰：「黨有紀律與議事規定，余不能獨斷，可否應決之於多數也。」張半向不語，旋謂：「委員長人格實太偉大。但有一點不無令人遺憾，余覺委員長之思想太古太舊！」余問：「何謂古？何謂舊？又何謂太古？」張茫然不知所答，繼乃言：「委員長所看之書，多是韓非子、墨子一類，豈非太舊？」余曰：「余不知爾所看之新書幾何，且爾之所謂新書者係何種書籍？爾是否以馬克斯資本論與共產主義之書籍為新乎？爾可將爾所看之新書擇要問余，余可為爾詳解也。須知精神之新舊，不在所看之書新舊；爾豈知爾等之所視為新書者，余在十五年前，已不知批閱幾次矣。」久之，張又謂：「舉一例以言，委員長滿腦筋都是岳武穆、文天祥、史可法，總覺趕不上時代。為何不從成功?想，而祇求成仁？且我數當代人物祇有你一人，為何你不稍假借，容納我等請求，領導我等革命，豈非就可成功，為何必欲成仁？以余等所見，成仁決不是辦法，亦決不是革命者之真正目的。」余訝其思想錯謬至此，乃告之曰：「爾此言，實覺奇異，爾須知革命乃是犧牲，而非投機也。成功、成仁本是一件事， 總理所謂『不成功，即成仁』，其意並未將成功成仁看做兩件事也。實告爾：我之成仁即是成功，余何日成仁，即革命何日成功矣。爾未讀 總理軍人精神教育講演中有『我生則國死，我死則國生』之二語乎。」彼謂：「余未閱讀及此。但『我生國死』，此語尚不難解；若『我死國生』，則作何解？」余嘆曰：「爾真未聞革命大道，難怪錯誤至此也。『我生國死』云者，譬如我今日若祇求偷生視息，置國家利害民族存亡於不問：或偶遇艱險，便生畏怯，身為軍人，人格掃地，國家將何以免於危亡，豈非『我生則國死』歟？反之，義之所在，不奪不搖，生命可犧牲，而正氣與主義不可犧牲，能保存高尚之人格而死，則精神永遠不死，自有無窮之繼起者秉此正氣以擔當國事，此即所謂『我死則國生』也。故今日如有人存此妄想，以為劫持我或危害我即可使中國無辦法者，徒見其愚昧而已。」彼見余不可強干，乃無言而退。\n張退後，端納告余以事變發生後中樞之決議及處置，對叛逆已決定討伐云云。余心滋慰，益信總理之歷史教訓遺留深遠，雖歷任何艱危而無足為慮也。端納又告余以余妻必欲來此。余告之曰「切不可來！務請轉達余妻，待余死後來收余骨可也。」聞黃仁霖與端納同來，乃迄未來見，殊可異。\n十二月十五日\n余甚盼黃仁霖來見，俾可攜余手函致余妻，蓋明知前日一電未必發出也。張來時，余以此意告之；詎張不欲黃來見余，恐其察知余在此間被嚴密監視形同囚縶之真情，而歸告中央，故令黃候於機場。對余言：「有信可派人送至機場交黃帶去，因天氣不佳，恐飛行誤時也。」余對張此種舉動，意大不懌，遂不與之言，亦不作函。旋端納出告張，責其不應如此。張乃使黃來見余。黃未入前，張請余「對黃勿有他言，但謂身體甚好以慰夫人，則與余等所去之電相符矣。」余不之答。黃來時，余即作一函致余妻如下：\n余決為國犧牲，望勿為余有所顧慮。余決不媿對余妻，亦決不媿為 總理之信徒。余既為革命而生，自當為革命而死，必以清白之體還我天地父母也。對於家事，他無所言，唯經國、緯國兩兒，余之子亦即余妻之子，望視如己出，以慰余靈。但余妻切勿來陝。\n書就後，為黃朗誦者再，恐張扣留此信。不令攜去，則可使黃回京時口述於余妻也。事後，知張果將此函留匿，且不令黃回京。蓋張本欲余妻來陝向余勸解，而余函尾有「切勿來陝」之囑，則其計將不售也。然彼亦不敢使余妻懸盼余之消息，乃商於端納，使返洛陽以電話向余妻報告此間狀況以慰之。蓋西安諸人之唯一希望，即為余妻在京能設法緩和中央軍之攻陝也。下午，鮑文樾來報告，謂端納與另一人已飛洛陽，余以為此同行者必黃仁霖：事後，乃知鮑之來見，蓋張使之，俾余揣想黃已回京而已。\n是夜，張又來見，手持通訊社電稿，報告國際近狀，謂「關東軍」有向綏遠前進消息。察其狀，似甚悔悟而急求陝事之速了也者，莫明其用意所在。又告余此次之事，楊虎城實早欲發動，催促再四，但彼躊躇未允；唯自十月來臨潼親受訓斥，刺激太深，故遂同意發難，然實後悔莫及。如因此亡國，則唯有二途：（一）自殺，（二）入山為匪云云。\n按十日張來見時，暢述其對請願團體解說作兩方代表之言，余當時曾痛斥之；蓋以張在西安收容人民陣線，招納反動政客，放任所謂「救國聯合會」者，對學校及軍隊煽惑反動，頓使西北社會浮動，人心不安。對此現狀，倍覺杞憂。余對張，嘗念其十七年自動歸附中央，完成統一之功，因此始終認其為一愛國有為之軍人；故不拘他人對張如何詆毀，余終不惜出全力為之庇護。當西北國防重地全權交彼時，與之切言曰：「望爾能安心作事，負責盡職，以為雪恥救國之張本！」原冀其為國家效忠也。而今彼之所為，實與我預期者完全相反，幾使大好西北，又將被其淪為東北之續。故中心鬱結，輒自痛悔知人之不明，用人之不當，一至於此，不唯無以對黨國，亦且無以對西北之同胞。因此時用悲憤，不勝為之焦灼。故當日日記中曾記其事，且有「漢卿小事精明，大事糊塗，把握不堅，心志不定，殊可悲也」之語。張今必已備閱之矣。\n\n十二月十六日\n清晨，張來見余，形色蒼白，告余曰：「昨夜我本已將此間之委員會說服，原定四天至七天內可送委員長回京；但中央空軍在渭南、華縣等處，突然轟炸進攻，群情激憤，故昨夜之議又將不能實行矣！奈何！」余聞此語，知中央戡亂定變，主持有人，不啻客中聞家庭平安之吉報也。然察彼所謂四日至七日之約期，則知彼等或有所待而不能自決乎？午後，端納自洛陽回陝，知陝、洛間軍事仍在進行，此心更慰，以黨國與人民必安定，則個人安危固不足計也。\n是晚，張挽蔣百里先生來見余，百裏先生於事變前即來陝，同被禁於西京招待所者。為余言：「此間事已有轉機，但中央軍如急攻，則又將促之中變。委員長固不辭為國犧牲，然西北民困乍蘇，至可憫念，宜稍留迴旋余地，為國家保持元氣。」再四婉請余致函中央軍事當局，告在不久即可出陝，囑勿遽進攻，且先停轟炸。余謂：「此殊不易做到，如確有一最少期限可送余回京，則余可自動去函，囑暫停轟炸三天，然不能由張要求停戰，則中央或能見信；如照彼等所言須停止七天，則明為緩兵之計，不特中央必不能見信，余亦決不受其欺也。」百里先生謂：「當再商之，總須派一人去傳述消息。」旋張又來見，言：「前方已開始衝突，中央軍在華縣與楊虎城部對峙中，如再進攻不已，則此間軍隊只可向後退卻。」其意在以「退卻」一語，暗示將挾余他往，以相恫嚇，余置若罔聞。\n十二月十七日\n午前，張又約百里先生來見，謂：「張意即請照委員長之意致函中央，令軍事當局在三日內停止進攻，並請派蔣銘三攜函飛洛陽。」余可之，旋銘三來見，余乃親函敬之，囑暫停轟炸三日，至星期六日為限，付銘三攜去。午後，張又來見曰：「此事甚多轉折，現在不問如何，先派銘三飛洛通信，余事再議。頃已送銘三上飛機赴洛矣。」余乃知前方進攻必甚急。而味張「余事再議」一語，則知其又為日後延緩遷宕之伏筆，然亦聽之而已。\n十二月十八日\n事變迄今已一星期，安危生死，所志已決。閱墨子自遣。\n是晚張來言：「今日接京電，子文、墨三皆將來西安。」前聞端納於洛與京中通電話，有子文等將來陝之說，想係張所電約也。張又言：「墨三來電，如張、楊二人中有一人能約地與之相晤，則墨三願出任疏解說明之責。」並稱：「我已復電墨三，言委員長盼爾來甚切。」余聞此言，始覺安心，知墨三必不被欺來陝矣。如墨三再來西安，則中央高級將領又續來一人，豈不將全陷危城一網打盡乎？張又言：「銘三到京，尚無來電。」狀似焦急。余知京中必有決定，甚盼中央剿討部隊能早到西安也。\n\n十二月十九日\n昨日以前，上身骨節疼痛難受，今日則臂部亦作劇痛，幾不能起坐。看墨子完。今日為星期六日，三日停攻之約期已滿，張等並無送余回京之表示，余亦不作回京之希望，蓋明知前日彼輩之約言不可恃也。是晚，張又來言：「子文、墨三尚未有來陝確期，唯銘三已來電，稱彼到京報告後情形頗佳。」余知此「情形頗佳」四字之意義，斷非如張之所揣測者也。張又言：「現在此事亟待速了，前所要求之條件，最好請委員長加以考慮，擇其可行者先允實行幾條，俾易於解決。」並言：「現在已無須八條，只留四條矣。」余問：「所刪者為何四條？」彼答言：「後四條皆可不談矣。」余告以：「余不回京，任何一條皆不能實行，亦無從討論，不問為八條四條也。」\n十二月二十日\n上午，聞上空有飛機聲，以為停戰期滿，前方已開始作戰，故飛機到西安偵察敵情也。詎未幾，子文偕張及端納來見，始知此機乃載子文來陝者，殊出余意料之外。與子文相見，握手勞問，悲感交集，幾不能作一語。子文出余妻一函示余，略謂：「如子文三日內不回京，則必來與君共生死！」余讀畢，不禁泫然淚下。子文示意張及端納外出，彼獨留與余談話，此為余被劫以來，撤去監視得自由談話之第一次，然監視者仍在門外竊聽也。余知黃仁霖未回京，即將預留之遺囑交子文，俾轉示余妻。次乃互詢彼此近狀。子文言邵元沖同志在西京招待所被叛兵擊中數槍，已傷重殞命，聞之不勝悲感。余告子文以余之日記、文件等均為張等攜去閱讀，及彼等讀余日記及文件後態度改變之情形；並告子文此時非迅速進兵，不能救國家脫離危險，親示子文以進兵之方略，俾其歸告中央。談約半小時，恐久談生疑，促子文速出。傍晚，子文又來見。余告以此事之處置，應從國家前途?想，切勿計慮個人之安危。吾人作事，應完全為公而不可徇私，如其速將西安包圍，則余雖危亦安，即犧牲亦瞑目矣。是晚，張又來見，謂乘子文在此之機會，商定實行一二事，以便速了此局。余仍正色拒之，以非余回京，無論何事，不能談也。\n十二月二十一日\n今晨睡極酣。上午十一時，余尚在睡中，子文推門入見，蒙矓中幾不辨為誰，移時清醒，乃知為子文。彼告余曰：「今日擬即回京。」余訝其歸之速，以彼昨告余，將住三日再回京也。方欲有所言，子文移身近余，謂：「門外有人竊聽，不便多談，唯京中軍事計畫與兄正同也。」余曰：「如照余之計畫，五日內即可圍攻西安，則余乃安全，雖危亦無所懼。宜告京中諸同志，勿為余之生死有所顧慮，以誤國家之大計。」子文頷首者再，止余勿多言，即與余握手告別。余乃高聲語之曰：「爾切勿再來！且切囑余妻，無論如何切勿來陝！」一面以手示意，暗示中央應從速進兵。子文強慰余曰：「後日當再來陝視兄。」余再以手示意，令勿再來。子文曰：「余來無妨，彼等對余之意尚不惡也。」既出，忽復入，重言曰：「余後日必再來視兄。」余知其不忍遽離。念生離死別，人生所悲，況余自分已決心犧牲，此時訣別之情緒，兼以託妻託孤之遺意，百感交集，真不堪回憶矣。\n今日張來見，余詢以：「前次遺書既未交黃仁霖帶去，今置於何處？」張答：「他日若委員長安全返京，自當親交夫人；如果不諱，亦必親交夫人，決不有失。」言次顯有恫嚇之意。是晚，張又來，言彼須離此一二日。詢以何往，彼言：「前方已開戰，殺傷甚多。此間推余到前方指揮，去一二日當再回此。」察其語氣，似欲探余對其所言是否驚恐也者。余泰然置之，彼乃無言而去。\n十二月二十二日\n今日終日盼望飛機聲與砲聲能早入余耳，以觀昨晚張來見時神色倉皇之情況，知叛軍必慘敗，中央軍進展必極速也。不料待至午後，竟寂無所聞；而余妻忽於下午四時乘飛機到西安，乍見驚訝，如在夢寢。余日前切囑子文，勸妻萬不可來西安，不意其竟冒萬險而入虎穴。感動悲咽，不可言狀。妻見余強作歡顏，而余則更增憂慮。蓋旬日以來，對自身生死早已置之度外，而今後乃更須顧慮余妻之安危。余妻智勇慈愛，平時已信其必能為黨國效忠；且與余同心互勉，誓為 總理之主義奮鬥到底，期其有成，何忍任其犧牲於危城中乎？今日清晨偶翻舊約，得某章有「耶和華今要作一件新事，即以女子護衛男子」云云。午後余妻果至，事若巧合。然余妻冒險相從，非受宗教素養甚深者不可能也。妻告余以外間種種情況，謂今日同來者有蔣鼎文、戴笠、端納、子文等四人，並勸余應先設法脫離此間，再言其他。余告之曰：「吾妻愛國明義，應知今日一切以國家為重。此來相從患難，亦為公而非為私。如他人或有非義之言託以轉勸者，必嚴詞拒之。余決不能在此有簽允任何條件之事。如余簽一字，則余即為違法而有負革命之大義與國民之付托，且更無離此之希望；即離此，亦雖生猶死也。」妻急慰余曰：「君千萬勿慮！君所言者，余知之已審；君之素志，更所深知。余重視國家甚於吾夫，重視君之人格甚於君之生命，余決不強君有違背素願之舉。然余來，則君有共患難、同生死之人，君亦可以自慰也。」余妻並為余言：「侍從人員及侍衛官在華清池殉難者，有組長蔣孝先、秘書蕭乃華、區隊長毛裕禮、侍衛官蔣瑞昌及湯根良、張華、洪家榮諸人，而竺培基及施文彪二人受傷甚重，其余尚待調查。」念諸人以身殉職，均不媿余平日之教誨；然變起倉皇，忠良同殞，殊為之悽愴不止。而蕭生乃華以文職人員，抗賊不屈而死，為尤可悲也。\n十二月二十三日\n與余妻研究此次事變之結局，覺西安諸人心理上確已動搖，不復如前之堅持；但余決不存絲毫徼倖之心，蓋唯以至不變者馭天下之至變，而後可以俯仰無媿，夷險一致，且為戰勝艱危唯一之途徑也。妻欲余述 總理在廣州蒙難之經過，余為追述之。妻謂余曰：「昔日 總理蒙難，尚有君間關相從於永豐艦中，相共朝夕，今安從更得此人？」余告之曰：「此無足異，情勢互不相同，來此均失自由，即赴難亦何益。且余知同志與門人中急難之情，無間遐邇，非不欲來也。余雖無赴難之友生，而君數千里外冒〔第190頁〕險來此，夫妻共生死，豈不比師生同患難更可寶貴乎？」是日，子文與張、楊諸人會談約半日，對於送余回京事，眾意尚未一致。夜，子文來言，謂：「當無如何重大之困難，決當做到不附任何條件而脫離此間，誓竭全力圖之耳。」\n十二月二十四日\n西安諸人中對昨與子文所談忽有提異議者，聲明中央軍未撤退潼關以前，決留余在西安，子文甚不懌，余坦然置之，不以為意。以本不作脫險之想，亦無安危得失之念存於此心也。旋彼方所謂「西北委員會」中激烈份子，又提出七條件，囑子文轉達。子文決然退還之，謂「此何能示蔣先生？」已而漢卿果出而調停，謂：「不能再弄手段，否則張某將獨行其是。」遂又將所謂條件者自動撤回。一日之間，變化數起。至夜間，又聞楊虎城堅決不主張送余回京，與張爭執幾決裂，究不知其真相如何。\n十二月二十五日\n晨，子文來言：「張漢卿決送委員長回京，唯格於楊虎城之反對，不能公開出城，以西安內外多楊虎城部隊，且城門皆由楊部派兵守衛故也。張擬先送夫人與端納出城先上飛機，對外揚言夫人回京調解，委員長仍留陝緩行；然後使委員長化裝到張之部隊，再設法登機起飛。」未幾，張亦以此言達余妻，速余妻即行，謂「遲則無及，城中兩方軍隊萬一衝突，將累及夫人，張某之罪戾益深矣。」余妻即直告張曰：「余如怕危險、惜生命，亦決不來此；既來此，則委員長一刻不離此，余亦不離此一步。余決與委員長同生命、共起居。而且委員長之性格，亦決不肯化裝潛行也。」張聞此語，深有所感，即允為設法。至午，子文來言，虎城意已稍動，但尚未決定。下午二時，子文復來告：「預為準備，今日大約可以動身離陝矣。」旋張亦來言：「虎城已完全同意，飛機已備，可即出城。」余命約虎城來見。半小時後，張與虎城同來。命二人在余床前對坐而懇切訓示之，訓話畢，問張、楊之意如何，尚有他語乎？彼二人皆唯唯而退。余乃整衣起行，到機場四時余矣。臨發時，張堅請同行，余再三阻之，謂：「爾行則東北軍將無人統率，且此時到中央亦不便。」張謂：「一切已囑託虎城代理，且手令所部遵照矣。」遂登機起飛，五時二十分抵洛陽，夜宿軍官分校。\n十二月二十六日\n九時四十五分由洛陽起飛，十二時二十分抵南京。下機後，見林主席及中央諸同志均迎於機場，向主席鞠躬致謝，並向諸人答禮。登車入城，見夾道民眾歡迎甚盛，心中悚慚無已。回憶半月來此身在顛沛憂患之中，雖幸不辱革命之人格，無忝於 總理教訓；然黨國憂危，元氣耗損，溯源禍變，皆由余督教無方防範不力之所致。疚媿之深，實非筆墨所能形容。幸賴中樞主持得宜、黨、政、軍各方同志與全國國民同心一德，於國家綱紀則維護必嚴，對個人安全尤關切備至，卒能消弭變局，鞏固國基，使震驚世界之危機，得以安全渡過。余以自分殉國之身，乃得重蒞首都，洵有隔世之感。對同志同胞之垂愛，與林主席及中央諸同志之焦勞顧念，私衷感激，直將與此生相終始。今後唯有益自惕勵，倍矢忠貞，以期報答於萬一而已。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:51:06.927Z",
  "sourceUrl": "https://zh.wikisource.org/wiki/%E8%A5%BF%E5%AE%89%E5%8D%8A%E6%9C%88%E8%A8%98"
}