{
  "id": "11196",
  "title": "呈中央執行委員會請辭本兼各職文",
  "author": "Wikisource Contributors",
  "excerpt": "——中華民國二十年十二月十五日於南京——\n\n中正自十七年受命中央，任國府主席之職，黽勉從事，三載有餘，無日不思竭其愚庸，實現 總理之遺教，無負黨國之付託，乃心餘力絀，屢遭挫阻，以國內憂患之迭興，致強敵侵凌之日亟，撫躬循省，夙夜悚惶，深惟臨危不宜苟免，則負荷決無輕卸之理，而禦侮必期統一，則國內須泯鬩牆之爭，爰於中央力謀團結之際，暫維中樞，強忍待罪，以俟全體同志踐約來京，精誠結合，然後引咎自劾，避位讓賢，乃第四次全國代表大會，已以委曲求全之精神，接納全黨團結之方案。而在粵同志，迄未能實踐約言，共赴國難，胡漢民同志等微日通電，且有必須中正下野，解除兵柄，始赴京出席等語，是必欲中正解職於先，和平統一方...",
  "category": "governance",
  "content": "——中華民國二十年十二月十五日於南京——\n\n中正自十七年受命中央，任國府主席之職，黽勉從事，三載有餘，無日不思竭其愚庸，實現 總理之遺教，無負黨國之付託，乃心餘力絀，屢遭挫阻，以國內憂患之迭興，致強敵侵凌之日亟，撫躬循省，夙夜悚惶，深惟臨危不宜苟免，則負荷決無輕卸之理，而禦侮必期統一，則國內須泯鬩牆之爭，爰於中央力謀團結之際，暫維中樞，強忍待罪，以俟全體同志踐約來京，精誠結合，然後引咎自劾，避位讓賢，乃第四次全國代表大會，已以委曲求全之精神，接納全黨團結之方案。而在粵同志，迄未能實踐約言，共赴國難，胡漢民同志等微日通電，且有必須中正下野，解除兵柄，始赴京出席等語，是必欲中正解職於先，和平統一方得實現，中正昔因顧慮政治中斷之危，願為黨國忍垢負責於一時者，將轉為同志團結與黨國統一之梗，且使外交政策，日滋無責任之批評。現在國事至此，若非從速實現團結，完成統一，實無以策將來之勝利，慰國民之期望，權衡輕重，不容稍緩須臾，再四思維，惟有懇請中央準予辭去國民政府主席等本兼各職，另行選任賢能接替，以維團結而挽危亡，中正許身革命，進退出處，一以黨國利害為前提，解職以後，仍當本國民之天職，盡黨員之責任，捐靡頂踵，同紓國難，以無負 總理之教訓，瀝陳下情，務乞俯如所請，不勝迫切待命之至。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:48:24.444Z",
  "sourceUrl": "https://zh.wikisource.org/wiki/%E5%91%88%E4%B8%AD%E5%A4%AE%E5%9F%B7%E8%A1%8C%E5%A7%94%E5%93%A1%E6%9C%83%E8%AB%8B%E8%BE%AD%E6%9C%AC%E5%85%BC%E5%90%84%E8%81%B7%E6%96%87"
}