{
  "id": "1106275",
  "title": "禁紋事目",
  "author": "Wikisource Contributors",
  "excerpt": "先朝受敎\n二十二年丙寅，禁燕貿紋緞，敎曰，土地之生財有限，軍國之需用甚繁，一使之行費，礦銀十萬以充，王公卿大夫匹庶所需之綾羅，窮村僻野，爭尙以侈，竭一國之財，助一時之侈，可勝歎哉，噫上有好者，下必甚焉，始自今年，節使衮衣、輦輿、翟衣、朝臣命婦章服、軍門旗幟之外，凡有奇巧之紋者，一切嚴禁，如有犯者，書狀施以不職之律，市民直施一律，譯官商賈，自灣府先斬後啓，貿物焚之柵外，著爲令式。\n\n\n當宁受敎\n十一年丁未，申禁紋緞，敎曰，禁紋一事，丙寅年受敎，法令不啻至嚴，昭載金石，十數年來，稍稍解弛，予於聽政初綸音，微及於時弊條，而挽近尤復蕩然，雖以今日入侍諸臣言聞之，益聞其所不聞，婦女之婚具燕服，用紋品，...",
  "category": "governance",
  "content": "\n先朝受敎\n二十二年丙寅，禁燕貿紋緞，敎曰，土地之生財有限，軍國之需用甚繁，一使之行費，礦銀十萬以充，王公卿大夫匹庶所需之綾羅，窮村僻野，爭尙以侈，竭一國之財，助一時之侈，可勝歎哉，噫上有好者，下必甚焉，始自今年，節使衮衣、輦輿、翟衣、朝臣命婦章服、軍門旗幟之外，凡有奇巧之紋者，一切嚴禁，如有犯者，書狀施以不職之律，市民直施一律，譯官商賈，自灣府先斬後啓，貿物焚之柵外，著爲令式。\n\n\n當宁受敎\n十一年丁未，申禁紋緞，敎曰，禁紋一事，丙寅年受敎，法令不啻至嚴，昭載金石，十數年來，稍稍解弛，予於聽政初綸音，微及於時弊條，而挽近尤復蕩然，雖以今日入侍諸臣言聞之，益聞其所不聞，婦女之婚具燕服，用紋品，看作尋常，此說旣發於筵席，則決不可但令關飭使行而止，昧爽以前，雖不溯究用律，及今申禁，烏可已乎，自今年使行，一依丙寅年受敎申禁，且按受敎，章服軍門旗幟外，凡有奇巧之紋，一切嚴禁載錄，戎着最無一定之式，今於申禁之時，須有別般剖析條件，可無眩於擧行，伊時有成節目之命，而只以傳敎行會，無事目之見存於廟堂者云，令廟堂謹將先朝受敎，及此傳敎尾附，合行條件，揭板灣府及譯院，仍令仍出冊子，分置本司及諸司，以爲永久遵行之地，此蓋仰述先朝昭儉省費之盛意也，爲今日廷臣者，當宁受敎，宜不敢放忽看過，況遵先朝受敎，更申於今日者乎，予則曰，宮中之至今遵守，觀於大小服着，可以知耳，諸臣則先從家內婦女，各自痛禁，則閭巷自當有觀感之效，象譯輩亦豈必售無利之利，甘犯邦憲乎，此實爲端本之政，竝以此意嚴飭。\n禁紋一事，卽我先大王昭儉祛侈之盛德大業也，斷自宸衷，永貽燕謨，雖在貴近綺紈之家，莫或違越，而第緣歲月寢久，謬習潛滋，有紋錦緞之屬，縱不敢顯着，別紋羅紬之類，便視以常用，婦女何知，轉相效尤，此而不禁，幾何不蕩然也，今我聖上，監于成憲，特命申禁，始自今年使行，敬遵先朝受敎，及今下傳敎，申明禁制爲白乎矣，合行事件，著爲事目，條列于左爲白齊。\n一，衮衣〈雲紋〉帖裏〈龍紋〉翟衣〈金縇或鄕織〉輦輿〈雲紋〉所用緞品，依前擧行爲白齊。\n一，命婦章服，依前用鄕織爲白齊。\n一，朝臣章服戎服，竝用雲紋爲白齊。\n一，將臣以下軍服，本無定制，毋論緞紗，雜用諸紋，故各樣紋品，藉此出來，此後段，雲紋及賞賜緞紗大堞紋外，諸般紋品，毋得取用爲白齊。\n一，紋緞禁令之後，如注雨紗、杭羅、改只紬、小綾之有紋者，取以爲婚具宴服，侈靡之習，反有甚於用紋緞之時，今此申禁之命，槪爲是耳，此等名色，一切嚴禁爲白齊。\n一，使行往還時，搜檢之法，近漸解弛，當此申明禁紋之時，宜有別般嚴飭之道，著念擧行，毋陷重罪爲白齊。\n一，今此諸條，使行齎去事目，一體添入爲白齊。\n一，依下敎灣府及譯院揭板，備邊司、司憲府、刑曹、漢城府，印置冊子，五部及八道兩都段，謄關知委，俾無不知冒犯之弊爲白齊。\n一，未盡條件，追于磨鍊爲白齊。\n\n\n使行齎去事目附\n一，凡本朝應諱之事，不得漏洩爲白乎矣，如有犯者，杖一百徒三年，關係重者，用一律爲白齊。〈大典通編續典。〉\n一，齎定數外物貨者，杖一百，挾帶雜文書及我國書冊者，杖一百流三千里爲白齊。〈大典通編原典及禮曹原事目，原事目則年條未詳，我國書冊，壬寅禁條。〉\n一，公文外潛賣禁物者，〈闊細布、綵文席、厚紙、貂皮、土貂皮、海獺皮、水獺皮之類，〉杖一百徒三年，重者，〈金、鐵、牛、馬、珠、玉、寶石、焰硝、軍器之類，〉用一律爲白齊。〈大典通編原典，水獺皮，壬寅禁條。〉\n一，騍馬、樺皮私賣，依前禁斷爲白齊。〈通文館誌，騍馬丙子以後約條，樺皮，順治庚寅禁條。〉\n一，玄黃紫皁大花西蕃蓮緞，器皿、牛角、硫黃、馬匹等物，私自買來者，杖一百流三千里爲白齊。〈大淸會典。〉\n一，挾持蔘貨者，用一律爲白齊。〈大典通編續典。〉\n一，八包定數外，銀貨齎去者，用一律爲白乎矣，搜檢前現發者，極邊定配爲白齊。〈大典通編續典。〉\n一，禁紋一款，依受敎定制爲白乎矣，衮衣〈雲紋〉帖裏〈龍紋〉翟衣〈金縇〉輦輿〈雲紋〉所用緞品，依前擧行朝臣章服，竝用雲紋，將臣以下軍服，用雲紋及賞賜緞紗大堞紋，此外緞紗之各樣紋品，及注雨紗、杭羅、改只紬、小綾之有紋者，一切嚴禁，律名段，依大典通編施行爲白齊。〈丙寅受敎，丁未受敎。〉\n一，使行渡江後，約束一行中，軍官書記，凡係物貨交易，盤纏與受外，毋得親昵往來，筆談唱和，書札問訊，土産贈遺等節，另加禁斷，如有犯者，書狀官還渡江後，以冒禁律，狀聞論勘，書札贈遺時，居間象譯搜檢時，亦爲摘發，繩以重律，正使所屬，有犯者，罪正使，副使所屬，有犯者，罪副使，而書狀官，係是兼臺，檢察一行，毋論上副使所屬，所犯矇不覺察，從他現發，則一體論責，書狀官所屬，有所犯科，加等勘罪爲白乎矣，苟或有關係使行，不得不臨時周旋者，三使臣相議善處還朝後，條陳事情爲白齊。\n一，凡係書籍之涉於左道，不經異端妖誕之說，及雜術方書，一切嚴防爲白乎矣，毋論譯官及三使臣所屬，如有潛貿之事，卽其地摘發，燒火狀聞，犯者置之重辟，使臣嚴繩書狀官，卽其地方灣府定配爲白齊。〈已上二條，丙午定式，丁未定式。〉\n一，書狀官，分司憲府稱號爲白齊。〈原事目〉\n一，使行往還時，灣府搜檢之法，近漸解弛，事之寒心，莫此爲甚，右項禁物，如有潛貿出來，從後現發之事，則當該義州府尹，申明舊典，從重論勘爲白齊。\n一，未盡條件，追于磨鍊爲白齊。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:52:31.257Z",
  "sourceUrl": "https://zh.wikisource.org/wiki/%E7%A6%81%E7%B4%8B%E4%BA%8B%E7%9B%AE"
}