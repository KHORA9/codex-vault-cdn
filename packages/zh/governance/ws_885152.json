{
  "id": "885152",
  "title": "軍事告竣上國民政府呈請辭職電",
  "author": "Wikisource Contributors",
  "excerpt": "——中華民國十七年六月九日於南京——\n呈為軍事告竣，懇辭國民革命軍總司令職權，及軍事委員會主席，俾遂初志事。竊中正自十五年七月，受命中央，統軍北伐，幸賴 總理之靈，與鈞府之威，屢挫逆軍之燄。洎乎去夏，師次江淮，黨國多艱，補苴乏術，爰自劾去職，期促黨內之團結，而利大計之進行，徒以時機迫切，未俟核准而去，待罪海外，負疚彌深；嗣承中央督責，以殺敵補過，勗其自效，復奉 鈞府電令，督勵備至，聞命感激，未敢再稽；遂忘譾陋，重效馳驅。復職以來，夙夜兢兢，蒐簡師旅，料量軍實，籌策粗定，誓師遄征，賴將士用命，同志努力，兩月之間，戡定齊魯，收復燕京，雖革命全功，有賴繼續之努力，而軍事程序，已去最後之障礙；此後統一...",
  "category": "governance",
  "content": "——中華民國十七年六月九日於南京——\n呈為軍事告竣，懇辭國民革命軍總司令職權，及軍事委員會主席，俾遂初志事。竊中正自十五年七月，受命中央，統軍北伐，幸賴 總理之靈，與鈞府之威，屢挫逆軍之燄。洎乎去夏，師次江淮，黨國多艱，補苴乏術，爰自劾去職，期促黨內之團結，而利大計之進行，徒以時機迫切，未俟核准而去，待罪海外，負疚彌深；嗣承中央督責，以殺敵補過，勗其自效，復奉 鈞府電令，督勵備至，聞命感激，未敢再稽；遂忘譾陋，重效馳驅。復職以來，夙夜兢兢，蒐簡師旅，料量軍實，籌策粗定，誓師遄征，賴將士用命，同志努力，兩月之間，戡定齊魯，收復燕京，雖革命全功，有賴繼續之努力，而軍事程序，已去最後之障礙；此後統一區宇，肅清遺逆，唯賴中央以政治力量，漸謀收束；顧瞻大勢，已無待於用兵，軫念民瘼，應早息乎金革。伏查中央執行委員會第四次全體會議，制定國民革命軍總司令部組織大綱，其第一條云：國民政府為圖戰時軍令之統一，特任國民革命軍總司令一人，是作戰目的完成之時，即總司令職權當然解除之日。中正本年二月復職之際，亦經剴切陳明，一俟北伐完成，即當正式辭職，以謝去年棄職引退之罪，息壤在彼，尤蒙昭鑒；為此瀝陳緣由，懇予明令俯准，將國民革命軍總司令職權解除，並准辭去軍事委員會主席，所有各軍，悉令復員，此後軍政，統歸鈞府軍事委員會辦理，以一事權而專責成。至前方出力官兵，應行獎敘，戰亡遺族，及傷病殘廢，應予撫卹，及其他軍事收束事宜，仍當條舉，以備採擇，庶國府開始建設，與人民以深切之觀感；而軍職及早解除，在中正得稍慰乎初志。所有懇准解除總司令職權及軍事委員會主席各緣由，理合備文呈候鑒奪施行。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:51:21.606Z",
  "sourceUrl": "https://zh.wikisource.org/wiki/%E8%BB%8D%E4%BA%8B%E5%91%8A%E7%AB%A3%E4%B8%8A%E5%9C%8B%E6%B0%91%E6%94%BF%E5%BA%9C%E5%91%88%E8%AB%8B%E8%BE%AD%E8%81%B7%E9%9B%BB"
}