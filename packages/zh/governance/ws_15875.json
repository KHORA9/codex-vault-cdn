{
  "id": "15875",
  "title": "先妣王太夫人百歲誕辰紀念文",
  "author": "Wikisource Contributors",
  "excerpt": "< 作者:蒋中正\n先妣王太夫人百歲誕辰紀念文\n——中華民國五十三年十一月九日——\n年事益長，慕親益切，而追維身世，感懷國事，乃愈益惆悵惶恐，不知所止，昔予於五十生日，曾以報國與思親一文，略述 先妣一生守節撫孤，保家教子，悽愴悲戚之情狀。並自述五十以前之身世，認為其前二十五歲，乃為遭逢家難，零丁孤苦，困知勉行之身世。後二十五歲，則為承負國難，顛沛困厄，動心忍性之身世。顧艱難歲月，逝者如斯，中正今年已七十有七矣！不惟又經此第三期之二十五歲，且忽忽遂逾二年。而此第三之二十五年中，乃更為國土變色，世局顛倒，空前未有之時期。此其間，中正拂逆空乏，集尤叢謗，為世所傾陷遺棄者，更不堪回顧！而顛沛造次，蹇晦否...",
  "category": "governance",
  "content": "< 作者:蒋中正\n先妣王太夫人百歲誕辰紀念文\n——中華民國五十三年十一月九日——\n年事益長，慕親益切，而追維身世，感懷國事，乃愈益惆悵惶恐，不知所止，昔予於五十生日，曾以報國與思親一文，略述 先妣一生守節撫孤，保家教子，悽愴悲戚之情狀。並自述五十以前之身世，認為其前二十五歲，乃為遭逢家難，零丁孤苦，困知勉行之身世。後二十五歲，則為承負國難，顛沛困厄，動心忍性之身世。顧艱難歲月，逝者如斯，中正今年已七十有七矣！不惟又經此第三期之二十五歲，且忽忽遂逾二年。而此第三之二十五年中，乃更為國土變色，世局顛倒，空前未有之時期。此其間，中正拂逆空乏，集尤叢謗，為世所傾陷遺棄者，更不堪回顧！而顛沛造次，蹇晦否塞，孤立苦戰，至今為甚。是則又可謂為一明恥忍辱，困心衡慮，扶顛持危之身世矣。\n嘗憶九歲喪父之時，一門煢煢孤寡，覬覦既多，迫辱備至。　先妣乃奮其堅貞自信之一念，當家難之迍邅，獨以一身任之。撫孤成立，再造吾家，當時吞聲飲泣，枕上淚痕，荼?茹苦，灶間暈厥之慘狀，仿佛目前，拊心追慕，益增怛惻。而今日大陸之孤兒寡婦，飢溺呻吟，慘絕人寰，轉死於暴力虐政之下者，又倍蓰於吾母子當時悲慘情景千萬而不止。是則中正之身世，實不啻回復於第一之二十五歲年代乎！然自二十五歲以後，亦即進入第二之二十五歲時期，是正吾母苦撐堅忍，而使吾家由剝而復之開端〔第260頁〕。若以國肇於家之理推之，而以家喻國，家難愈甚，而有志者，其必愈能精勤砥礪，刻苦奮進，以自免於怠荒暴棄。國憂愈深，更將致力集義養氣，負重致遠，以自拔於顛危險阻之境。今後第四期之二十五年，豈不正為吾黨國否極泰來，再造復興之契機乎！今日中正雖已歷經第三之二十五歲，而父母之遺體，不敢有所毀傷，且自信其身心之康強，並不遜於第二期五十歲前之當年，故予並不以今日之艱危困厄，為憂為懼也。\n惟是中正一生，載馳載驅，以至於今日之戡亂復國，固皆一秉 總理之遺教，革命之純誠，操危慮患，生死以之。而其初志，則無非出於母教慈訓，良知血忱之所驅策。今大陸未復，民族之恥痛，莫此為甚。民生流離，倫理之危機，日深一日。而 先妣百歲誕辰，忽焉已至。嘗念 先妣畢生，閔斯鬻子，為國劬勞之勤，勉子以不辱其親，雪恥自強之道。四十三年來，輒未敢怠忽自棄。良以哀痛未盡，思慕不已，知惟篤此奉身許國，毋忝所生之一義，始足以上報鞠育之恩於萬一耳。\n緬懷童時，誦讀孝經， 先妣輒為解忠孝之義曰：孝者非晨昏定省，奉養無虧之節文而已；乃順意承志，委曲無違之篤行是也。又曰：以忠蒞事則孝，以敬事長則順，為國獻身，移孝作忠，乃謂之大孝。故順為孝之始，而忠為孝之終，甚望爾能身體而力行之，則吾意得矣。中正一生即以 先妣此教，自惕自勉。亦以此教其子弟，勗我國人。詩云：民之秉彝，好是懿德。人之生也，皆具天地萬物一體之仁，此即天命之性，粹然至善，靈昭不昧之明德也。而忠孝之行，實為此明德發見之初基。今大陸匪共，仇孝悖忠，背禮罔義，日深月甚，而歲歲加厲，此乃國家民族空前之慘變，而為我文化歷史之浩劫。惟〔第261頁〕是天之所覆，地之所載，日月所照，霜露所墜，凡有血氣者，莫不尊親。人性既不可以久抑，正氣自沛然而莫之能禦，故此根於天命之性之忠孝，乃適為我直指人心，驅除匪寇之張本。今日復國保民之道，莫先於此。而發憤雪恥，自強不息之志，亦莫不由來於此。 先妣嘗述吾父盛德，嚴明果決，寬厚慎重，謂為中正生知之性之素描，並勉予繼志述事，毋令先人長德，隳於一人之身。而中正平生，亦以先妣之慈祥堅貞，與 先考之嚴正寬厚二者，相聯為先人之遺體自況。然而終以素行無似，頑鈍不肖，未能時時順承親意。語有之：不得乎親，不可以為人；不順乎親，不可以為子。今日月于邁，而於毋忝所生之遺訓，尤感於儳然赧然而不能自已。\n每念 先妣在日，中正以革命之故，多出亡於外，未能跪進壺觴，稱一日之壽。及丁 先妣之憂，國父馳電奪情，墨絰前軍，又不得盡人子廬墓之哀。今則大陸焚如，歲時且不得一展拜於松楸之間，方號泣攀慕於海嶠之上，年齒日增，悔累益深，嗟乎！陡彼岵屺，瞻望父母，言念鄉國，無非宗廟田園之所託，亦即民族生存之所依，使此大陸之壯麗山河，不能興復重建，則將何以對生我者父母！教我者總理！以及輔我望我之革命諸先烈在天之靈也！惟當益勵志節，相與全國軍民，光復漢業，重整河山，雪廬墓腥膻穢污之恥，俾人民早解倒懸陷溺之痛，期毋負於 先妣之鞠育顧復，劬勞恩勤則幸矣。嗚呼！中正不肖，回顧 先妣逝世以來四十三年間，國事杌隉，至今未靖，革命挫折，亟待奮厲，夙夜蹉跎，而親恩罔極。今僅以此孤臣孽子耿耿赤心，為 先妣百歲誕辰紀念，未能仰答 慈教于萬一，不孝之罪，終身之痛，其可追耶！其不可贖也！",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:48:03.311Z",
  "sourceUrl": "https://zh.wikisource.org/wiki/%E5%85%88%E5%A6%A3%E7%8E%8B%E5%A4%AA%E5%A4%AB%E4%BA%BA%E7%99%BE%E6%AD%B2%E8%AA%95%E8%BE%B0%E7%B4%80%E5%BF%B5%E6%96%87"
}