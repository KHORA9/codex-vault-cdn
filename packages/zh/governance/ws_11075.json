{
  "id": "11075",
  "title": "國父百年誕辰紀念文",
  "author": "Wikisource Contributors",
  "excerpt": "< 作者:蒋中正\n\n國父百年誕辰紀念文\n——中華民國五十四年十一月十二日——\n\n一、國父為亞洲民族之導師，大同世界之先驅。\n二、三民主義，率天下以仁，而民從之，共產主義，率天下以暴，而民不從。\n三、在「摩漢」炮艇中，侍坐之回憶。\n四、國父以公天下之心，容天下之量，無不覆幬，亦無不持載。\n五、每念 遺訓，激越鼓舞，當一本所志，光復大陸，重整河山。\n國父之誕生，上距孔子之生焉二千四百一十有六年， 國父之所志，則以繼承堯、舜、禹、湯、文、武、周公、孔子聖聖相傳之道統為己任。中正少讀孔子之書，曰：「大道之行也，與三代之英，丘未之逮也，而有志焉。」既冠，參加革命，獲侍 國父，羹牆步趨，幸而逮之。今距 國...",
  "category": "governance",
  "content": "< 作者:蒋中正\n\n國父百年誕辰紀念文\n——中華民國五十四年十一月十二日——\n\n一、國父為亞洲民族之導師，大同世界之先驅。\n二、三民主義，率天下以仁，而民從之，共產主義，率天下以暴，而民不從。\n三、在「摩漢」炮艇中，侍坐之回憶。\n四、國父以公天下之心，容天下之量，無不覆幬，亦無不持載。\n五、每念 遺訓，激越鼓舞，當一本所志，光復大陸，重整河山。\n國父之誕生，上距孔子之生焉二千四百一十有六年， 國父之所志，則以繼承堯、舜、禹、湯、文、武、周公、孔子聖聖相傳之道統為己任。中正少讀孔子之書，曰：「大道之行也，與三代之英，丘未之逮也，而有志焉。」既冠，參加革命，獲侍 國父，羹牆步趨，幸而逮之。今距 國父之生，忽忽遂已百年！　國父祖述湯武、弔民伐罪、順天應人、所倡導之國民革命，雖屢躓屢起，未能及身告成，顧三民主義，一心物，合知行，通天人，贊化育，明德至善，光輝日新；大道之行也，舉天下之人，莫不景從攀慕，而偃然嚮風。\n國父以三民主義，肇啟我中華民國，為亞洲各民族開創民主自由之先河，實不止求我一族一國之利益，而乃以繼絕世，舉廢國，扶顛持危之精神，以發揚我國民革命「天下為公」之大道也。其後我國，反抗強權侵略，堅持對日抗戰勝利，其結果，遂使亞洲各殖民地，數百年來被壓迫諸民族，皆得以相繼新興而獨立！近二十年間，我國軍民反共戡亂之戰，前仆後繼，成仁取義，獨立奮鬥，屹立不搖，今且成為自由亞洲之光明燈塔，此則又使我亞洲各國知所以存亡向背、自強自勉之道，而不至載胥及溺者，蓋壹皆以踐行 國父遺囑「聯合以平等待我之民族共同奮鬥」所致之效耳。是以 國父不獨為締造我中華民國挺生之聖哲，實為復興亞洲民族之導師，而又為救人救世指引人類同趨於三民主義「大同世界」之先驅。\n中正師事 國父，時承「歷史之中心為民生，革命之大道曰仁愛，仁者仁民，愛者愛國」之訓示，深悟三民主義乃在恢復民族固有之道德智能，發展現代日新又新之科學技藝，以其民主政治，全民建設，求得國際、政治、經濟上之自由平等，亦即以其所愛，助天下人愛其所愛，於是而鰥寡孤獨廢疾者皆有所養也。 國父更痛斥馬克斯共產主義，以物質為歷史之中心、以仇恨為其階級鬥爭之張本、以其所不愛、而賊其所愛之罪惡！蓋早已洞燭共產匪徒，乃為反民族、反民權、反民生，亦即反人性、反倫理之邪說詭辯，殺天下後世者之所為！今共匪以其國際主義邪說，出賣我國家，危害我民族；以其階級鬥爭詭辯，奴役我大陸同胞，毀棄我歷史文化；嗟呼！大陸匪區，家室離散，父子相殘，率獸食人，人亦相食，而我大陸同胞，其掙扎於匪共洪水猛獸暴政之下者，憔悴呻吟、飢號凍仆之浩劫，蓋未有甚於此時者也！而 國父臨終遺囑中所舉革命事業諸端——原在第二次世界大戰中所獲得之成果，今皆為共匪之叛亂，幾瀕於中絕而盡廢！凡我愛國家，愛民族、爭生存、爭自由之全體軍民，自必以大義正氣，共同起而銖鋤此鴟梟，斬絕此惡魔，解除我大陸人民之倒懸，以重建我倫理、民主、科學、三民主義燦爛光輝之中華民國，以告慰我 國父在天之靈。夫暴政必亡，漢奸必滅，乃為歷史不變之定律，故我反攻必勝，復國必成，自無待乎著龜，此即所謂「仁之勝不仁也，猶水之勝火」也！吾故曰：三民主義，率天下以仁，而民從之！共產主義，率天下以暴，而民不從！此三民主義所以闡堯、舜、禹、湯、文、武、週公、孔子之正傳，而又為我中華民族不偏不易、中和位育、繼繼繩繩之道統也。\n中正違侍 國父，至今已四十有一年！然 國父平居所以詔示中正者，曰：「天下之事，其不如人意者，固十常八九，總在能堅忍耐煩，勞怨不避，乃能期於有成。」曰：「當從艱苦中去奮鬥，百折不回，以貫徹革命黨犧牲之主張。」曰：「當練一支決死之革命軍……我必導之去以一攻十，以一攻百也。」國父北上，道經黃埔，則曰：「黃埔師生，其努力奮鬥如此，必能繼續我之生命，實行我之主義！」當英士之死， 國父則以期英士者期之，執信踵亡， 國父並以責執信者責之。廣州蒙難，護侍於永豐艦上，終日不違，以心傳心，時懍「毋忘今日患難艱危」之訓勉。當脫離白鵝潭，通過虎門要塞，在「摩漢」砲艇中，終夕侍坐，承示革命方略，策定討逆計畫，訓誨諄諄，不覺時之破曉， 國父乃忽而起示曰：「須臾即將換船，予自知在世之日，最多不踰十年，而爾則至少尚有五十年，望爾勉為主義奮鬥、為革命自重！」聆教之下，誠不知何辭以慰 父師之感慨，乃惶恐以對：「中正今年亦已三十有六。」國父又重言之曰：「本黨革命，遭此鉅變，吾人猶未為叛逆所害，今後倘無不測之事，則爾為主義，繼續五十年之奮鬥，自不為多。」其音其容，此情此景，至今猶仿佛如在淚睫之前！無如中正駑鈍不才，蹉跎至今，百無一成， 國父陵寢蒙塵，奸匪暴政未靖，民困日深，國難益急，頻添革命歷史之創傷，更負全國同胞之殷望，清夜捫心，神明內疚，慚惶悚慄，不知所止！唯是終身秉持 遺訓，壹以繼志承烈，保衛民國，實行主義，發揚我文化，光大我歷史，掃除我國民革命一切障礙，以仰答作育深恩於萬一，此則一片耿耿精忠，自矢不逮 國父之遺志不止，不竟國民革命之全功不止也。\n我 國父以公天下之身，容天下之量，其精神固肫肫其仁，其思想乃淵淵其淵，其創業垂統之功烈，則浩浩其天，所謂「以天地萬物為一體」，「無不覆幬」，「無不持載」，自有生民以來，蓋未有盛於孔子，尤未有盛於 國父者也。中正視承提命之切，久受非常之任，每當艱危之際，一念及 國父遺訓，必益為之激越鼓舞，再接再厲，獻身盡瘁，最後則無不克底於成。此則 國父之革命主義，不僅為中正志節之所自，而亦為我民族精神之所寄。中正自當一本所志，相與全體同胞，戮力同心，光復大陸，重整河山，滌除國家所遭匪共覆巢之痛，湔雪 陵寢所蒙腥膻污辱之恥，以國民革命之成功，壽我國父，亦以此三民主義大道之行，壽我國家，壽我民族。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:48:48.609Z",
  "sourceUrl": "https://zh.wikisource.org/wiki/%E5%9C%8B%E7%88%B6%E7%99%BE%E5%B9%B4%E8%AA%95%E8%BE%B0%E7%B4%80%E5%BF%B5%E6%96%87"
}