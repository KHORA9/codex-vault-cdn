{
  "id": "11091",
  "title": "中國國民黨黨員守則十二條",
  "author": "Wikisource Contributors",
  "excerpt": "總理立承先啟後救國救民之大志，創造三民主義五權憲法之宏規，領導國民革命，興中華，建民國，於今全國同胞，皆能一德一心，共承遺教者，斯乃我總理大智大仁大勇之所化，亦即中國列祖列宗所遺天下為公大道大德之所感。今革命基礎大立，革命主義大行，而內憂外患，與革命之進展，同時加重。凡我同志，應知吾黨上對億萬世之祖宗，下對億萬世之後代，中對全國國民與世界人類，所負之責任，更千百倍於往昔。我總理深知國者人之積，人者心之器，國家之治亂，系於社會之隆污，社會之隆污，系於人心之振靡。又知往古聖人誠正修齊治平之一貫大道，與修身為本之唯一至德，為救國救民救濟全世界人類之無上要義，故不憚於遺教中，再四諄諄告誡。\n本大會懍於...",
  "category": "governance",
  "content": "總理立承先啟後救國救民之大志，創造三民主義五權憲法之宏規，領導國民革命，興中華，建民國，於今全國同胞，皆能一德一心，共承遺教者，斯乃我總理大智大仁大勇之所化，亦即中國列祖列宗所遺天下為公大道大德之所感。今革命基礎大立，革命主義大行，而內憂外患，與革命之進展，同時加重。凡我同志，應知吾黨上對億萬世之祖宗，下對億萬世之後代，中對全國國民與世界人類，所負之責任，更千百倍於往昔。我總理深知國者人之積，人者心之器，國家之治亂，系於社會之隆污，社會之隆污，系於人心之振靡。又知往古聖人誠正修齊治平之一貫大道，與修身為本之唯一至德，為救國救民救濟全世界人類之無上要義，故不憚於遺教中，再四諄諄告誡。\n本大會懍於遺教之偉大深切，與國難之嚴重，更鑒於世界人類禍患之方興未已，確信自立為立人之基，自救為救人之始。特製為全黨黨員守則十二條，通令全體同志，一致遵行。務期父以教子，師以教弟，長官以教屬僚，將帥以教士兵，共信共行，互切互磋，親愛精誠，始終無間。人人能成為世界上頂天立地之人，斯中華民國成為世界上富強康樂之國，然後三民主義能實行於全國，弘揚於世界，千年萬世，永垂無疆之休。惟我負革命建國大責重任之全黨同志共守之。\n\n黨員十二守則：\n一、忠勇為愛國之本。\n二、孝順為齊家之本。\n三、仁愛為接物之本。\n四、信義為立業之本。\n五、和平為處世之本。\n六、禮節為治事之本。\n七、服從為負責之本。\n八、勤儉為服務之本。\n九、整潔為強身之本。\n十、助人為快樂之本。\n十一、學問為濟世之本。\n十二、有恆為成功之本。\n　",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:46:11.941Z",
  "sourceUrl": "https://zh.wikisource.org/wiki/%E4%B8%AD%E5%9C%8B%E5%9C%8B%E6%B0%91%E9%BB%A8%E9%BB%A8%E5%93%A1%E5%AE%88%E5%89%87%E5%8D%81%E4%BA%8C%E6%A2%9D"
}