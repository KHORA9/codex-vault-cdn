{
  "id": "885149",
  "title": "為復職致各軍全體官兵同志電",
  "author": "Wikisource Contributors",
  "excerpt": "——中華民國十七年一月九日於南京——\n各路總指揮各軍長各師旅團營連長轉全體官兵均鑒：中正以中央委員及政府之督責，各界民眾與我袍澤將士之敦促，爰于本月支日，返抵首都，繼續行使國民革命軍總司令職權。回憶去年，中途引退，定計俄頃，以中央任命之職責，不及待中央核准而遽去，固所疚心，以相從有年之袍澤，不能共艱難以終始，尤滋愧戚；所幸吾革命將士，秉主義為先驅，雖在內外交困之中，猶能殺敵致果，屢著戰績，每念勤勞，輒用嘉慰！若使黨政早息糾紛，敢言此日必已掃滅殘餘軍閥，消弭共黨禍亂。今黨內團結，漸見端倪，中央會議，舉行有日，當此中樞大計，逐漸底定，不啻革命前途，重睹生機；中正委身黨國，責無旁貸，誓當率勵將士，服...",
  "category": "governance",
  "content": "——中華民國十七年一月九日於南京——\n各路總指揮各軍長各師旅團營連長轉全體官兵均鑒：中正以中央委員及政府之督責，各界民眾與我袍澤將士之敦促，爰于本月支日，返抵首都，繼續行使國民革命軍總司令職權。回憶去年，中途引退，定計俄頃，以中央任命之職責，不及待中央核准而遽去，固所疚心，以相從有年之袍澤，不能共艱難以終始，尤滋愧戚；所幸吾革命將士，秉主義為先驅，雖在內外交困之中，猶能殺敵致果，屢著戰績，每念勤勞，輒用嘉慰！若使黨政早息糾紛，敢言此日必已掃滅殘餘軍閥，消弭共黨禍亂。今黨內團結，漸見端倪，中央會議，舉行有日，當此中樞大計，逐漸底定，不啻革命前途，重睹生機；中正委身黨國，責無旁貸，誓當率勵將士，服從黨之指揮，尊重黨之威信，秉承中央，齊一軍令，集中力量，努力前驅，務於最短期內，會合豫晉各軍，殲除奉魯軍閥，實現總理之遺教，早出斯民於水火。各軍將士，當知革命成敗，關係國族存亡，軍需給養，罔非人民膏血，北伐經年，民生日困，共逆乘機，更相殘賊，倒懸待解，何可久稽；所宜親愛精誠，以堅團結，加緊奮鬥，以竟全功，尤須知革命軍隊，不能須臾離黨，深淵薄冰，宜知戒懼，自今以往，務各恪遵本黨之主義，整飭軍紀，擁護中央，勿口誦而心違，毋棄黨而攜貳，則精神統一，十以當千，革命成功，可期指顧。中正與吾全軍將士，分則袍澤，誼同死生，愛護固勿敢懈，督率更不容逭；惟我諸將士，同為主義之干城，共負革命之天職， 總理遺訓，昭若日星，先烈英靈，式憑左右，宜如何蹈厲奮發，期無背于北伐出師時之素願，以全吾革命軍人之令譽；率陳概略，告我全軍，革命未成，望共努力。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:50:17.435Z",
  "sourceUrl": "https://zh.wikisource.org/wiki/%E7%82%BA%E5%BE%A9%E8%81%B7%E8%87%B4%E5%90%84%E8%BB%8D%E5%85%A8%E9%AB%94%E5%AE%98%E5%85%B5%E5%90%8C%E5%BF%97%E9%9B%BB"
}