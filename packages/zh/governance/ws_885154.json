{
  "id": "885154",
  "title": "國民革命軍總司令就職通電",
  "author": "Wikisource Contributors",
  "excerpt": "——中華民國十五年七月九日於廣州——\n廣州中央執行委員會，國民政府政治委員會，張主席、汪主席、譚主席、各委員鈞鑒：國民政府軍事委員會，各部院長、司法、教育各行政委員會、中央軍事政治學校、汕頭何軍長、廣州譚軍長、魯副軍長、朱軍長、李軍長、陳副軍長，李軍長、惠州程軍長、並轉各師長、廣東省政府各廳長、暨市政委員會、南寧李軍長、黃委員、各師長、廣西省政府，衡州唐軍長、各師長、湖南省政府、張家口探送馮煥章（玉祥）先生、張督辦、並轉國民軍各軍長、上海、北京、廣東、廣西、湖南暨全國各級黨部、農、工、學、商各團體、各報館均鑒：現奉國民政府令，特任蔣中正為國民革命軍總司令，此令。等因。中正猥以輇材，謬膺重寄，聞...",
  "category": "governance",
  "content": "——中華民國十五年七月九日於廣州——\n廣州中央執行委員會，國民政府政治委員會，張主席、汪主席、譚主席、各委員鈞鑒：國民政府軍事委員會，各部院長、司法、教育各行政委員會、中央軍事政治學校、汕頭何軍長、廣州譚軍長、魯副軍長、朱軍長、李軍長、陳副軍長，李軍長、惠州程軍長、並轉各師長、廣東省政府各廳長、暨市政委員會、南寧李軍長、黃委員、各師長、廣西省政府，衡州唐軍長、各師長、湖南省政府、張家口探送馮煥章（玉祥）先生、張督辦、並轉國民軍各軍長、上海、北京、廣東、廣西、湖南暨全國各級黨部、農、工、學、商各團體、各報館均鑒：現奉國民政府令，特任蔣中正為國民革命軍總司令，此令。等因。中正猥以輇材，謬膺重寄，聞令之下，慚悚交併。當此內憂叢集，外患環生，救國重心，屬在吾黨。論才固不敢就，論義實不容辭。茲於本月九日，敬謹就職，勉肩艱鉅，誓以至誠繼承 先大元帥之遺志，服從政府之命令，努力國民革命，實行三民主義，苟利黨國，死生以之，好惡同民，險夷弗計。尚望嚴加督責，時賜規箴，協力同心，匡扶大局。特電奉聞，諸希察照。蔣中正叩，佳印。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:48:41.828Z",
  "sourceUrl": "https://zh.wikisource.org/wiki/%E5%9C%8B%E6%B0%91%E9%9D%A9%E5%91%BD%E8%BB%8D%E7%B8%BD%E5%8F%B8%E4%BB%A4%E5%B0%B1%E8%81%B7%E9%80%9A%E9%9B%BB"
}