{
  "id": "196212",
  "title": "為出發剿匪告湘、鄂、贛民眾書",
  "author": "Wikisource Contributors",
  "excerpt": "——中華民國十九年十二月五日南京——\n一年以來，因討逆戰事迭興，所有軍隊，多調往前方作戰，後方駐軍因而單薄，於是共產匪徒，乃得乘機擾亂，居然蔓延三省。近數月來，兇燄更張，裹脅愈眾，竟敢攻陷省會，佔踞縣城，所過村邑，概遭血洗，男女老幼，盡被屠殺，焚掠資財，將達億萬，極人類所不忍為之罪惡，釀二百年來所未有之慘禍。又適因討逆戰事正當吃緊，一時不能調兵南下，致令共產匪徒，竟得苟延殘喘，言之痛心，思之髮指。今幸叛逆消滅，前方戰事已告結束，中央抽派各軍，合圍堵勦，本總司令亦親自出發，分巡三省，指揮督勦，並限令各單務於最短期內澈底肅清共匪，似此大軍雲集，四面痛剿，無論共匪如何兇頑，亦不難搗其巢穴，絕其根株。...",
  "category": "governance",
  "content": "——中華民國十九年十二月五日南京——\n一年以來，因討逆戰事迭興，所有軍隊，多調往前方作戰，後方駐軍因而單薄，於是共產匪徒，乃得乘機擾亂，居然蔓延三省。近數月來，兇燄更張，裹脅愈眾，竟敢攻陷省會，佔踞縣城，所過村邑，概遭血洗，男女老幼，盡被屠殺，焚掠資財，將達億萬，極人類所不忍為之罪惡，釀二百年來所未有之慘禍。又適因討逆戰事正當吃緊，一時不能調兵南下，致令共產匪徒，竟得苟延殘喘，言之痛心，思之髮指。今幸叛逆消滅，前方戰事已告結束，中央抽派各軍，合圍堵勦，本總司令亦親自出發，分巡三省，指揮督勦，並限令各單務於最短期內澈底肅清共匪，似此大軍雲集，四面痛剿，無論共匪如何兇頑，亦不難搗其巢穴，絕其根株。共匪假紅軍，曾號稱數萬，但其中被壓迫者居多，甘心為惡者實少，且子彈缺乏，給養無出，純以劫掠為生，而其劫掠之資財，亦多為其匪首所吞沒，一般匪徒，竟數月未得分文，加以東逃西竄，疲於奔命，陸續逃亡，為數不少，似此烏合流寇，一經大軍猛攻，自難抵抗；何況古今中外，決無殺人放火之匪黨能成大事，亦決無殘毒兇暴之惡徒能逃顯戮，此可以告慰我民眾者也。目前政府所應努力者，約有三事：一、此次勦匪不僅須撲滅大股，即零星小股，亦須澈底肅清，務期殲其渠魁，散其裹脅，絕其根株，不令其有死灰復燃之機會，以遺民眾之後患。二、三省民眾久遭共禍，死亡流離，家產蕩盡，救死不徨，何忍再加負擔，故所有勦匪各軍之餉項給養，本總司令業已通令各軍，概由中央發給，不准就地籌款。三、對于被禍最重各區，政府當酌量情形，設法撫卹，使劫後孑黎，藉維生存，徐圖恢復，即流亡散處於各地之難民，亦當使其能安返故鄉，重理舊業。民眾方面，亦有應行努力者：一、凡我民眾，均應切實信仰三民主義，擁護國民黨，不宜妄信邪說，為共產黨所煽動，更不宜貪圖小利，為共產匪徒所誘惑，庶免一旦失足，追悔無及，尤應一致奮起，與共產匪徒決一死戰。二、匪黨人數既多，當大軍圍勦之際，難免不有零星散匪漏網逃竄，擾害鄉村，民眾宜自行團結，嚴密組織，準備武力，共謀自衛，切不可自行退讓，冀求共匪之寬恕，須知共匪窮兇極惡，絕無仁義可言，我不殺賊，賊必殺我，不具與匪拚死之決心，即不能自求安全之生路，若各地民眾，均能聯合自衛，不惟散匪可以消滅，即整股共匪亦易根本剷除矣。三、共匪慘禍，既為我民眾切膚痛苦，對于勦匪軍隊即應盡力援助，或作嚮導，或報匪情，或供給種種便宜，使勦匪軍隊，得以順利進行，切勿坐觀成敗，漠不關心。總之，此等慘無人道之共匪，若再容其存在，不特為國家之大患，亦即政府之恥辱。本總司令忝負黨國重任，勦匪安民，原屬職責所在，共匪一日不殲滅，即本總司令之職責一日未盡；民眾一日未出水火，本總司令之心，亦一日不安。故討逆苦戰，雖甫告終，亦不敢稍辭勞瘁，爰特親自出發，分巡督勦，希望一般民眾，群起聯合，一面援助大軍，一面亟謀自衛，務於最短期內，澈底肅清匪共，使三省民眾，得以安居樂業也。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:50:09.711Z",
  "sourceUrl": "https://zh.wikisource.org/wiki/%E7%82%BA%E5%87%BA%E7%99%BC%E5%89%BF%E5%8C%AA%E5%91%8A%E6%B9%98%E3%80%81%E9%84%82%E3%80%81%E8%B4%9B%E6%B0%91%E7%9C%BE%E6%9B%B8"
}