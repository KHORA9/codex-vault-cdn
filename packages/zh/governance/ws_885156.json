{
  "id": "885156",
  "title": "通令抗戰期間地方行政長官應負守土責任",
  "author": "Wikisource Contributors",
  "excerpt": "——中華民國二十六年十二月五日於南京——\n查國家設官，守土救民，責無旁貸；捍衛患難，罔恤其躬。稽諸往史，每當外侮侵陵之際，地方有司，輒多效死勿去，成仁取義之賢良，正氣光昭，日星同炳。我中華民族，得以獨立生存於世界，純賴此效忠盡職之精神，為之搘拄。此次對倭抗戰，尤為我全民族生死存亡所關，必須以持久之奮鬥，爭取最後之勝利。吾人制敵之策，在軍事方面雖戰略或須後退，但必節節予以強烈之抵抗，處處予以奇突之襲擊，決不容其長驅直入，安然盤據；在政治方面，雖城鎮不免放棄，但鄉村民眾必仍由各級地方政府，指導組織，予以管理，決不任其傍徨無依，痛苦無告。務使敵軍無論如何狂暴，決無可以久據之地，更無可供役使之民，則彼...",
  "category": "governance",
  "content": "——中華民國二十六年十二月五日於南京——\n查國家設官，守土救民，責無旁貸；捍衛患難，罔恤其躬。稽諸往史，每當外侮侵陵之際，地方有司，輒多效死勿去，成仁取義之賢良，正氣光昭，日星同炳。我中華民族，得以獨立生存於世界，純賴此效忠盡職之精神，為之搘拄。此次對倭抗戰，尤為我全民族生死存亡所關，必須以持久之奮鬥，爭取最後之勝利。吾人制敵之策，在軍事方面雖戰略或須後退，但必節節予以強烈之抵抗，處處予以奇突之襲擊，決不容其長驅直入，安然盤據；在政治方面，雖城鎮不免放棄，但鄉村民眾必仍由各級地方政府，指導組織，予以管理，決不任其傍徨無依，痛苦無告。務使敵軍無論如何狂暴，決無可以久據之地，更無可供役使之民，則彼侵入愈深，兵力愈散，防範愈難，隨處皆荊天棘地之場，自必有師老氣衰之日。一屆有利時機，我效命將士反攻其前，戰地民眾響應於內，所謂最後勝利之目的，即將以是而實現。本委員長有鑒於此，特行嚴切申令，凡戰區各省各縣地方，如遇縣城淪陷，則縣政府應即遷至所屬之鄉區，繼續執行職務，領導民眾，從事抗敵；或此鄉再陷，則更遷至另一鄉區；或竟全境皆有敵蹤，仍應遷入鄰縣接境之地：但期有一寸之土，三戶之民，則行政機構決不一日停頓。推而至於行政督察專員及省政府，亦復如是；駐縣如有失陷，即應移駐所屬之他縣；省會如受敵迫，即應另移適中之地點，繼續督勵所屬，辦理一切善後收容，及民眾組訓事宜，以為作戰部隊有力之協助。其在必須移動之前，所有當地壯丁及積存物資，足為敵用者，尤應儘力設法，一併遷移，不可倉皇委棄，任其資敵。須知敵寇所恃，唯在機械重器，交通艱難不能進，兵力集結不敢分，斷無處處駐防步步追蹤之可能；各地方政府果能預為佈措，隨機應變，儘有從容轉移之餘地。誠使官民一致，鎮定沉著，臨危不懼，敵雖兇橫，斷難深入，此實我抗戰前途成敗利鈍所關，務仰全國各地方有司，深懍職責，切實遵照，本委員長尤當以此考驗各級行政人員有無報國之血誠。倘有聞警先逃，致使地方管理無人，秩序陷於混亂者，當一律以軍法從事，立置重典，以昭炯戒；其能見危奮志，守土有功，克盡職責，完成任務者，則必予不次之超遷，特殊之榮賞，以資矜式。本委員長令出法隨，幸勿視同具文，其各懍遵為要。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:51:31.824Z",
  "sourceUrl": "https://zh.wikisource.org/wiki/%E9%80%9A%E4%BB%A4%E6%8A%97%E6%88%B0%E6%9C%9F%E9%96%93%E5%9C%B0%E6%96%B9%E8%A1%8C%E6%94%BF%E9%95%B7%E5%AE%98%E6%87%89%E8%B2%A0%E5%AE%88%E5%9C%9F%E8%B2%AC%E4%BB%BB"
}