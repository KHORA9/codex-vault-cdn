{
  "id": "1097623",
  "title": "加髢申禁事目",
  "author": "Wikisource Contributors",
  "excerpt": "傳教\n今十月初三日大臣諸臣入　侍時，傳曰：「加髢之禁，一言而蔽之曰『亟可復也』。天下無萬全之法，亦無二便之事。予於是禁獨以為，反是由奢入儉，非萬全乎。用夏變夷，非两便乎。况吾先王成憲，而未克永遵，而久傳即予耿菀輪囷嘗欲復其舊而後已者。於乎，先大王五十年，　神功大業，非予小子所敢模畫，而謹稽成憲之大者，其目有五，曰減疋也，曰濬川也，曰禁酒也，曰互婚也，曰去髢也。上二件擧而措之，累數十年，民蒙字恤之　澤，人免沈墊之患，而下三件之暫施旋格，非出先王本意，攷之國乘，可按而知之。然行酒，重祀典也，重民命也，禁亦　聖德，行亦　聖德，決不敢更或議到。互婚利害，姑未敢質言，最是宜革而易祛者，莫勝於加髢。故曰...",
  "category": "governance",
  "content": "\n傳教\n今十月初三日大臣諸臣入　侍時，傳曰：「加髢之禁，一言而蔽之曰『亟可復也』。天下無萬全之法，亦無二便之事。予於是禁獨以為，反是由奢入儉，非萬全乎。用夏變夷，非两便乎。况吾先王成憲，而未克永遵，而久傳即予耿菀輪囷嘗欲復其舊而後已者。於乎，先大王五十年，　神功大業，非予小子所敢模畫，而謹稽成憲之大者，其目有五，曰減疋也，曰濬川也，曰禁酒也，曰互婚也，曰去髢也。上二件擧而措之，累數十年，民蒙字恤之　澤，人免沈墊之患，而下三件之暫施旋格，非出先王本意，攷之國乘，可按而知之。然行酒，重祀典也，重民命也，禁亦　聖德，行亦　聖德，決不敢更或議到。互婚利害，姑未敢質言，最是宜革而易祛者，莫勝於加髢。故曰禁加髢，卽明　聖志紹　盛烈之一端云爾，然因廷議之不一，齎志多年，迄今因循，近幸鴻臚抗論，端揆繼陳，予一聞而犂然，再聞而渙然，今筵乃歷詢大臣諸臣，斷而決之。大抵加髢之爲樣，見於禮經乎，法書乎，泝其本，本非美制。始也緝髮之容，便成重首之飾，爭尙夸大，滋致翔貴，汰靡者不顧傾産，貧窶者幾至廢倫。弊斯極矣，在所矯救。國中婦女加髢，一切革祛。祛髢專爲祛奢，制雖殊而飾如舊，烏在乎申令之意。若其禁制與代式，付之廟堂，定成事目以聞。令行日字，京師限以陽復日，諸道限以關到後二十日。莫曰婦女服飾無關於政治。惟予斷斷若心，在於『明　聖志、紹　盛烈』此六字。而從今以往，可以由奢而入儉，用夏而變夷，奚但縉紳大夫之怵惕榮幸，感欣交中。雖在婦人女子，亦庶幾風動而影從，豈不誠休哉美哉。我東俗習一有令法，輒以不持久爲口實，令出惟行不惟反。金石可泐，此禁不可弛，凡厥臣僚之立予朝者，孰敢更以加髢一事煩聞乎。典則已完，期日且定，令後下不從令者，家長坐罰，卽有司存焉。咨爾中外臣庶，須各聽悉，莫犯邦憲。」\n\n\n擧條\n今十月初三日大臣有司堂上入　侍時。\n上曰：「禹禎圭疏中，髢髻一款，有爛商回啓之敎矣，其果何以爲之耶？」領議政金曰：「髢髻之弊，　昔年始禁，而旋弛者，蓋無可代之物焉故耳。今自　上特下傳敎，嚴禁髢髻，可代者，亦爲明敎，則士夫閭巷，自當遵行，痼弊可以永除矣。」左議政李曰：「髢髻一事，實爲目今痼弊，不可不及今變通矣。」右議政蔡曰：「臣於髢髻事，業欲一陳所懷，而頃問領相，則領相有持重之意，故姑且趑趄，而實有耿耿者矣，蓋今莫大之弊，蔑有加於髢髻，雖儒生至窮之家，非六七十兩錢貨，無以買賣，如欲成樣，費了數百金，賣田賣宅之外，無他道理，而有田宅者亦幾人乎，以故，有子娶婦者，以其不得爲髢髻，婚嫁六七年，不得行見舅姑之禮，以至廢倫者，指不勝屈，今當勵精圖治之辰，絲毫民瘼，盡心除去，而乃於此莫大之弊，有若置之於無奈何之域者，何也，諸議以爛商可代之物爲言，而自　上斷然決定，使一國之內，不復戴髢髻，則可代之物，特節目間事，不如是，則臣恐今日明日，未有究竟之期矣。」\n上曰：「有司堂上亦陳所見可也。」戶曹判書徐有隣曰：「髢髻之禁，到今申明，孰敢曰『不可』！而先講代用之物，仍著禁髢之令，恐合事宜矣。」禮曹判書李在簡曰：「髢髻之弊，不可不及今變通，而況以　繼述中一事爲敎，惟在斷而行之耳。」吏曹判書鄭昌順曰：「臣亦以此事，有所酬酢於大臣者，領相之意，亦非以爲不可禁，但可代之制，未有酌定，故有所持疑，而苟欲祛奢，莫先於此，臣以大僚酬酢，傳於諸宰，則莫不聳聽，皆言當禁，諸宰之言如此，一世之議，可以推知；家長之見皆然，則婦女之論，亦必無異，髢髻之當禁，孰不以爲然乎？」刑曹判書李秉模曰：「先定可代之物，斷以行之，則　繼述之德，孰不欽仰乎？」\n上曰：「右相之言，不但的確，予之必欲復舊制，前此筵席，屢示微意，此無他，深意在於『明　聖志、紹　盛烈』，大抵中徹之，本非　聖意，卿等以下皆所熟知者，伊時賊麟，敢以宮樣等語，乘間創發，上以侵犯，下以鉗制，於是乎筵臣，莫敢有異辭，禁遂弛而令遂廢，雖欲以宮樣，托說命婦，章服也首飾也，何莫非宮樣乎，此蓋賊麟，貪慾僭奢，無所顧忌，雖以加髢一事言之，大其制，侈其飾，高其髻，動費千金，惟恐不獨別於一世，禁令之下布，恚其不能窮其所慾，常懷不平，畢竟有沮格之擧而後已，其罪可勝誅哉，況於同氣之間，一主仰贊，一主請罷，事事以背馳君命家訓，爲伎倆，卽此無臣分無倫理，可知，是不但朝廷之罪人，抑亦私門之悖弟，禁制之申復，不須更問，旣復之後，人孰不懲羹而惕念乎？今方別下傳敎，申復舊制，沿革顚末，須有一番敷示，後生少年之未詳事實者，庶得以知所未知，聞所未聞，初欲含忍，今予不言，孰肯言之，先以此擧條，頒示朝紙，俾各曉然可也。」\n\n\n節目\n婦人首飾，亦有儀度。巾幗冠帔，雖不可攷而要之，加髢之出，未踰數十年。其源已乖於倣華，其流漸痼於尙侈，轉相效顰，遂致騰踊，甚至於富猶蕩産、貧或廢倫。惟我　先大王，痛懲末弊，斷自宸衷，設禁而祛之，令行六七年，國內化之，不獨縉紳士夫咸仰變夷之制，抑亦委巷婦孺克遵崇儉之美，可久可大之業，莫尙於此，而有一賊臣，欲逞其貪慾僭奢之習，潜售其欺蔽熒惑之計，敢以『宮樣』二字，肆發　筵席，沮敗成憲。由滋濫觴，去益難醫，此豈我　先大王丕變渝俗之本意也猗。我　聖上一心繼述，申禁之意，累形　筵席，而廷臣莫或對揚，弊習未免因循。於是乎，慨然興感，臨朝詢咨，乃以『明　聖志、紹　盛烈』爲敎，廟議僉同。斷之在　上，俾我　先大王用夏照儉之　盛德大業，燦然復明數十年之後，行一事，而衆善具焉。非特鴻臚之叫閭、相臣之納牖，有槪於　聖懷而然耳。從今以往，凡爲我東臣子者，孰敢有岐貳於今日，變亂於來許也哉。　十行絲綸，旣垂金石之訓，萬世典則，永作關和之藏，猗歟盛哉。合行事件，謹遵　下敎條列于左爲白齊。\n一。士族妻妾、閭巷婦女，凡係編髢加首〈ᄯᆞᆫ머리〉、本髮加首〈밋머리〉之制，一切禁止爲白齊。\n一。代髢之式，娘子雙䯻〈낭ᄌᆞ머리〉、絲陽䯻〈사양머리〉，係是嫁前之制，不可用之，以編髮後䯻〈본머리의，져근쳡지와，ᄃᆞᆯᄂᆡ를죠곰너허，두가ᄃᆞᆰ으로ᄭᅳᆺ코，ᄭᅳᆺ츨당기로，가마올녀ᄭᅥ거ᄶᅩ지미라〉爲之爲白遣，頭上所戴段，依前以簇頭里爲之，毋論綿絮、涼竹，皆以黑色外裹爲白齊。\n一。今此禁制，亶出於祛侈之　聖意敎是是白如乎，諉以代用簇頭里，如七寶之類，如前飾用，則有改制之名，無昭儉之實也。凡係首飾金玉、珠貝及眞珠唐紒、眞珠套心之屬，一倂禁斷爲白齊。\n一。於由味〈어유미〉、巨頭味〈거두미〉，係是命婦常時所着，人家讌婚所用，勿爲禁斷爲白齊。\n一。簇頭里所飾，旣在禁條，則婚嫁時所用七寶簇頭里，給貰出貰，先爲禁斷爲白乎矣，今後冒犯者，毋論首母、女儈，竝移法司，照律定配。至於女儈之稱，以雜佩買賣，種種可痛可惡之習，在所痛革。從前自捕廳隨現痛治，法意攸在，此後如有如此之類，申明舊典，付之捕廳，窺察禁斷爲白齊。\n一。常賤女人街上露面之類及公私賤，竝許令以本髮加首，而貼髢〈쳡지〉、加髢〈ᄯᆞᆫ머리〉之制，各別禁斷爲白遣，各宮房水賜里、醫女、針線婢，各營邑女妓段，本髮加首之上，戴以加里亇〈가리마〉，以示區別等威之意爲白乎矣，內醫女仍用冒緞，餘則用黑三升爲白齊。\n一。京師則以冬至日爲限，外方準冬至日發關，關到後二十日爲限，一齊遵行爲白齊。\n一。定限後，不遵令者，各其家長，隨其現發，另加痛繩爲白齊。\n一。未盡條件，追于磨練爲白齊。\n乾隆五十三年十月　日",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:52:25.642Z",
  "sourceUrl": "https://zh.wikisource.org/wiki/%E5%8A%A0%E9%AB%A2%E7%94%B3%E7%A6%81%E4%BA%8B%E7%9B%AE"
}