{
  "id": "11073",
  "title": "報國與思親--五十生日感言",
  "author": "Wikisource Contributors",
  "excerpt": "< 作者:蒋中正\n\n報國與思親 五十生日感言 \n——中華民國二十五年十月三十一日於洛陽——\n\n中正半生憂患，革命報國之志未遂百一，而五十之年忽焉已至。慨自弱冠以前，革命從戎，即受國家教養，迄今三十餘年。凡吾所食所衣與夫一切生活所需，無一不仰給於國家，亦即無一非民眾之脂膏與血汗，中正蒙恩被澤，可謂深且厚矣。今茲又承吾海內外同胞男女老幼，節衣縮食，購機見祝，精誠相感，勗勉備至，吾同胞策勵之力與期望之殷，蓋如此其甚，益使中正慚惶惴慄，不知將何以圖報也。更念往日明師之教益，同志之扶持，與夫袍澤之患難相共，犧牲相繼，往事歷歷，如在目前；至今戎馬餘生，靦然視息，俯仰天地，誠又不知何以為懷。其間印象最深刻而...",
  "category": "governance",
  "content": "< 作者:蒋中正\n\n報國與思親 五十生日感言 \n——中華民國二十五年十月三十一日於洛陽——\n\n中正半生憂患，革命報國之志未遂百一，而五十之年忽焉已至。慨自弱冠以前，革命從戎，即受國家教養，迄今三十餘年。凡吾所食所衣與夫一切生活所需，無一不仰給於國家，亦即無一非民眾之脂膏與血汗，中正蒙恩被澤，可謂深且厚矣。今茲又承吾海內外同胞男女老幼，節衣縮食，購機見祝，精誠相感，勗勉備至，吾同胞策勵之力與期望之殷，蓋如此其甚，益使中正慚惶惴慄，不知將何以圖報也。更念往日明師之教益，同志之扶持，與夫袍澤之患難相共，犧牲相繼，往事歷歷，如在目前；至今戎馬餘生，靦然視息，俯仰天地，誠又不知何以為懷。其間印象最深刻而不能一日忘者，則不肖孤露之身，自鞠育教誨，以至於成年，胥唯母氏劬勞之賜為獨多；迄今吾母之墓木已拱，而慈闈所望於藐孤，以報國淑世不辱其先者，乃蹉跎而無所成就。黨國多艱，民生日瘁，復興之業，前路方遙，維歲月之不居，愧天職之未盡，撫茲時序，尤為旁皇悚息。爰述吾母夙昔保家教子之道，藉明孤苦成立之艱，且願以刻苦自強之義，與吾同胞同志相共勉於報國之業焉。中正生長鄉僻，家僅溫飽。吾祖吾父數世耕讀，勤慎節儉，薄有資蓄。中正九歲喪父，一門孤寡，煢孑無依。其時清政不綱，吏胥勢豪，夤緣為虐，吾家門祚既單，遂為覬覦之的，欺陵脅逼，靡日而寧。嘗以田賦徵收，強令供役，產業被奪，先疇不保，甚至搆陷公庭，迫辱備至。鄉里既無正論，戚族亦多旁觀。吾母子含憤茹痛，茶?之苦，不足以喻。當此之時，獨賴吾母本其仁慈，堅其苦節，毅然自任以保家育子之重，外而週旋豪強，保護稚弱，內而輯和族里，整飭戶庭，罔不躬親負荷，謹慎將事。其於中正撫愛之深，常如嬰孩，而督教之嚴，甚於師保。出入必檢其所攜，遊息必詢其所往，罷讀歸來，必考其所學；而又課以灑掃應對之儀，教以刻苦自立之道，督令躬親傭保猥賤之工作，以勵其身心；夜寐夙興，無時不傾注其全力，期撫孤子於成立。中正幼性頑鈍，弗受繩尺，又出身孤弱，動遭擠擯。及年稍長，立志出國學習軍旅，鄰里譁異，輒相尼阻，其力排群議，拮据籌維，以成其學業者，吾母也。既聞革命大義，許身黨國，備歷艱危，戚族相戒，莫敢通問。其篤信不疑，多方委曲，以壯其行，辛苦持家，以堅其志者，吾母也。民國紀元，中正始有以致菽水之養，而稍慰倚閭之望，然吾年於茲，已荏苒二十有五矣。以軍閥竊國，主義未行，革命事業屢遭挫折，其剴切申戒，勗以勿餒勿輟，貫徹始終者，又罔非吾母聖善之教也。溯自中正九歲以至二十五歲，吾母殆無日不困心衡慮於家難之迍邅。及中正二十六歲以後，又常以亡命生活勞吾母之顧念。吾母惟一秉自信之堅，以再造吾家為惟一之責任。嘗語中正，謂吾以煢煢弱嫠，歷人世難堪之境，當其孤苦，曾不知何以自全。所確信而不疑者，則惟孤子之必須教養，方可有成，與吾家之必當有後，宜使之努力自助，以毋墜家聲而已。又嘗謂艱危困厄，世所恆有，而自立自強必當盡其在我。故家世愈艱，而禮法不可不飭，門祚愈薄，而志氣不可不堅。孤寡弱小之賴以自存，舍奮勉自立，刻苦自強，更無他道。及中正矢志革命，吾母又嘗勉以大孝報國之義，謂追念吾家往昔岌岌不保之苦狀，即當推而廣之，俾人世無復有強陵眾暴之慘史。故口體之養，世俗之譽，非所以盡孝，男兒惟以身許國，乃為無忝於所生。凡茲懿言，皆吾母詔示中正所以立身處世之道，中正雖勉思繼述，而迄今猶無以慰吾母九泉之望，每憶昔日寡母孤兒，形影相依之情景，彌覺罔極深恩之圖報無日也。中正既蒙國恩，彌懷母教，輒自檢討，其五十以前之人生，究為如何之身世！則不能不認前二十五歲乃為茹?含辛，遭逢家難，零丁孤苦，困知勉行之身世。後二十五歲乃為承負國難，顛沛困厄，動心忍性之身世。艱難歲月，逝者如斯，更不知以後是否再有二十五年之身世，而此後之二十五歲，究不知其身世果為如何也？由剝而復，事在人為，察往知來，理有可信，是以中正於此不能不為吾同胞同志，進而闡論國家民族所以自立之道。先哲有言：「國肇於家，」故家庭興廢之理可通於國；國之盛衰靡常，正猶家之興廢無定，其或不勝摧折，而終於敗亡，或蹶然興起，以自致富強，則悉視其國民之覺悟及努力與否以為斷。中外古今，事無二致。而近百年間，新興諸邦，艱苦復興之史蹟，尤足為吾人今日之楷模。天下無不勞而倖得之收穫，亦無徒勞而不獲之耕耘，唯貫以一致之精誠，出以持續之努力，則任何艱危，無不可以突破之理。以中正所躬自體驗者言，吾家當中正幼時，孤弱艱危，可云至矣，然而豪強之侵逼，能陷吾母子於困厄，而不能挫吾母保家教子之志節，亦不能阻吾家自求多福之途徑，則知天下事，安危禍福，罔非自致，而轉弱為強，必資自力明矣。民國十四年 國父孫先生崩殂以後，內外交迫，禍亂相乘，始則赤燄蔽天，黨國屢危，繼則外侮頻仍，東北淪陷。其間疑懼交作，謗讟業生，民命國脈，朝不保夕者，蓋十有餘年矣。其情勢之危急悽厲，實較中正九歲喪父時童昏無知，孤寡失倚者為尤甚。然中正猶以為一時之艱危不足憂，公理之消沉不足懼，國力之薄弱亦不足患，而存亡興廢所繫，惟問吾國民有無勵精知恥，刻苦自強之決心。苟吾同胞皆能以孤寡再造衰宗之志，戮力報國，則國家之轉危為安，必可計日以待；而吾全國諸姑姊妹咸能致力於持家教子，知禮明義，則於國家民族富強康樂之關係為尤大也。以中正個人之身世而論，自孤幼以至今日，其獲益於賢母之家教與良妻之內助者，殊非淺鮮。苟吾全國二萬萬女同胞皆能如吾寡母之保家教子，使為人子者皆能保衛其國，豈有不能致華夏於復興之理。蓋無論國家與個人所以競立於斯世，其道不外乎自立自助與自強。唯自立乃有以自存，惟自助始可得人助，而國家當衰微危弱之際，為國民者尤當察所處環境之險惡，明自身地位之孤弱；勿懾於強暴，以餒其氣，勿狃於急效，而亂其心，是則刻苦自強之義，更為復興建國之要圖，所當無間始終，一以精誠貫徹之者也。唯吾先民之教，以孝為先。總理嘗語吾人，以中國立國，自有其道，不可徒效外國之皮毛，更不可抄襲帝國主義者之霸道。「忠、孝、仁、愛、信、義、和、平」八德，為吾中華立國固有之精神與道德，而孝道尤為 總理遺教所特重；可知中國立國之道，自來皆以孝為本，唯孝莫大於尊親，其次曰不辱。所謂尊親，謂發揚光大吾祖先黃帝之遺緒；所謂不辱，謂當勿貽吾父母以隕越之羞。以我民族歷史文化之久遠，我不自亡，人孰得而亡我！誠使我同胞人人有「恥不若人」之覺悟，而昕夕惕勵於雪恥圖強之一念，鍥而不舍，金石可鏤，則不辱之義，庶乎得之。中正俯仰國家，深愧職責未盡，既無以副國民殷殷之望，亦有負我寡母閔斯鬻子之勤，復何敢自信其能勝吾寡母平生保家教子者之重任，勉盡中正今日報國之天職於萬一。然而撫時感事，推小及大，所祈望於吾全國同胞以孤孽自居，以精誠自勵，共同一致，奮勉自強，以保我民族歷史於千秋萬世者，其意彌摯，而所望彌切。唯報國家之願一日不達，即鮮民之痛一日不得而紓；是用不辭＠縷，歷述此一日間之所感，用彰以往蹉跎之過，而期補贖於來茲。吾海內外全體同胞，倘不以吾言為謬，曉然於家國興亡之道，以黽勉提挈，共同致力於報國根本之途，此則中正之所大願，亦即所以期報國家民族與吾全體同胞於萬一者也。",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:48:54.256Z",
  "sourceUrl": "https://zh.wikisource.org/wiki/%E5%A0%B1%E5%9C%8B%E8%88%87%E6%80%9D%E8%A6%AA--%E4%BA%94%E5%8D%81%E7%94%9F%E6%97%A5%E6%84%9F%E8%A8%80"
}