{
  "id": "11071",
  "title": "黃埔軍校第一期同學錄序",
  "author": "Wikisource Contributors",
  "excerpt": "< 作者:蒋中正\n\n黃埔軍校第一期同學錄序 \n——中華民國十四年四月二十三日於廣州黃埔——\n\n乙丑春三月，既拔潮梅逆軍根據地之興寧，越二日，聞 總理孫先生之喪，余乃收束軍事，經潮汕而回黃埔本校，相將為陣亡將士卜地安葬於八卦岡，且謀撫卹其遺族，冀安死者之魂於九泉，而了三越月來一日不能忘懷惟一傷心之慘事，思有以自慰於萬一也。駐校未半月，諸同志迫余回潮就職，起節之前一日，政治部同志，示余以本校第一期同學錄，並屬為之序。開卷見 總理與全校同志之寫真，萬感交集，未序先泣，既序更苦矣。念開校至今，未及一年，在我之前者為 總理，在我之後者有諸生與各將士，昔日同生死，共患難者，至今幾不及什之七，至親如先妣，至...",
  "category": "governance",
  "content": "< 作者:蒋中正\n\n黃埔軍校第一期同學錄序 \n——中華民國十四年四月二十三日於廣州黃埔——\n\n乙丑春三月，既拔潮梅逆軍根據地之興寧，越二日，聞 總理孫先生之喪，余乃收束軍事，經潮汕而回黃埔本校，相將為陣亡將士卜地安葬於八卦岡，且謀撫卹其遺族，冀安死者之魂於九泉，而了三越月來一日不能忘懷惟一傷心之慘事，思有以自慰於萬一也。駐校未半月，諸同志迫余回潮就職，起節之前一日，政治部同志，示余以本校第一期同學錄，並屬為之序。開卷見 總理與全校同志之寫真，萬感交集，未序先泣，既序更苦矣。念開校至今，未及一年，在我之前者為 總理，在我之後者有諸生與各將士，昔日同生死，共患難者，至今幾不及什之七，至親如先妣，至愛如二子，每遭國難，奉電命，皆能棄骨肉之恩於不顧，而獨於本校同志之間，須臾分離，此心遂覺怦怦不自安。故開校以來，不忍一日離，而乃出征兩月，上自 總理，下至諸生及各將士，如蔡光舉、刁步雲、胡仕勳、余海濱、章琰、葉彧龍、林冠亞、樊崧華、江世麟、王家修、陳述、劉赤忱、袁榮、鮑宗漢等陣亡者四十餘人；傷者如蔣營長鼎文、郭連長俊等十餘人，尚在病危中，死生未可卜；其餘如劉鑄希、趙履強、陳志達、趙子俊、鄧文儀諸子，折股斷臂，洞胸穿腸，傷勢更劇，幾至殘廢終身，見之但有對泣而已。其中死事尤慘者，為楊厚卿、章琰、刁步雲、余海濱、陳述、胡仕勳五同志，檢其遺骸，其彈顆之中腦部與胸部者，有五彈以至十一彈者，幾使中正目不忍睹。其他傷者，如沈營長應時、劉營長堯宸、丘生飛龍、宋生文彬、張生際春、項生傳遠、陳生琪、江生霽、王生治中、孫生元良、張生人玉、劉生明夏、馬生勵武、蕭生贊育、王生夢、楊生步飛、劉生雲龍、馬生輝漢、關生麟徵、彭生寶經、侯生鏡如、張生宴賓、吳生斌、唐生星、馮生春申、唐生同德、甘生麗初、劉生幹等數十人。嗚呼！可謂慘矣！可謂義而烈矣！而士兵之陣亡及因傷殘廢者，共計六百餘人，以第一期隨余出征五百之子弟，與教導團三千同志之軍，死傷幾達三分之一，言念及此，能不痛心！嗚呼！吾校同志，前僕後繼，每於肉搏登城，碧血淋漓之時，毫無悸怖狀，浩然捐生，樂如還鄉，其果何為而使然也？無他， 總理主義之所感，而諸生精誠之所出也。今先於我者， 總理既長逝，後乎我者，諸生亦多淪亡，而惟留不先不後，不死不活之中正，天下之至難堪，悲戚酸楚而不能忍者，孰過於此。古人以苟活為羞，而其痛苦有甚於身死者，余視今日長上之死，與我學生將士之死，其難言之隱痛，實過於余身之死，深夜反躬，惟愧此身之不速死，以隨 總理與吾諸生遠遊，超脫苦海，以免此身之沈哀。今日者，戰事告終，既經逾月，回校且將兩來復，而驚魂憧擾不安，一如戰場，每於夢中哭笑啼號，家人常為之震驚不置。及余醒後，恍惚不自知其所以然，但覺對我已死之同志，悽慘悲傷，黯然消魂而已！嗚呼！情感之於人，其深而切之不能忘者，果如斯乎！余今又將離我親愛之本校，而赴潮汕之任，余閱此同學錄，實抱無窮之隱痛，愧我獨生，何以對此死傷之吾師與吾徒，今爾後，消極自書以終天年乎？且將置黨事國事於不顧，視已死與未死之師生如途人？果爾，則對 總理對主義為叛徒，對諸生對將士為敗類，罔上欺下，忘情負義，且將為禽獸之不若，豈復能自立於天地之間，自對對人乎？古人云：「不為聖賢，便為禽獸，」余更續數語曰：「不為信徒，便為叛逆，」更進一言曰：「不為同志，便為寇仇。」蓋天下事，不是則非，理固然也。吾今特告全校未亡之諸生將士曰：如吾輩不能勇往猛進，打破此帝國主義及其傀儡之軍閥，實行我 總理三民主義，以繼承先烈革命未成之志，則在同學之情感言，不啻為敗類，在同志之公義言，無異為叛逆、為寇仇，且將淪為禽獸矣。主義不行，黨員之恥，本校師生同志之死，乃為實行主義而死，為雪恥復仇而死，為求我民族之獨立、民權之平等、民生之自由而死，為正誼人道而死，為繼續先烈之生命而死。若我本校未亡之同志，視已死同志之死如秦越，而不引以為恥為仇，不能以實行主義為己任，則我已死之同志之死，可謂非死於敵手，而實為吾輩未亡者不負責不盡職之偽同志所陷害也。蓋不負責，不盡職者之禍害同志，實甚於作壁上觀者之中立派，及與我對敵者之寇仇也。吾願本校未亡諸同志，共喻此意，共負繼起之責，奮勇直前，不死不止，不成不已，勉為吾校已死同志之同志，各竭盡其同學同志同袍之職責，毋墮我本校樂死赴義，殺身成仁之風尚，毋忘我 總理犧牲一切，完成革命之明教，期達我教育親愛精誠，意志一致之方針，務成爾欲立立人、欲達達人，求學之本意。則是錄之編，正為我校同學生死始終共同一致精神團結之寫真，使我世世同學與同志，藉悉今日本校精神之所在，且將從而興起，繼續我本校不斷的革命之事業，其庶幾乎！吾同志其勉旃！",
  "language": "zh",
  "downloadCount": 0,
  "subjects": [
    "governance"
  ],
  "lastUpdated": "2026-01-14T00:52:20.690Z",
  "sourceUrl": "https://zh.wikisource.org/wiki/%E9%BB%83%E5%9F%94%E8%BB%8D%E6%A0%A1%E7%AC%AC%E4%B8%80%E6%9C%9F%E5%90%8C%E5%AD%B8%E9%8C%84%E5%BA%8F"
}